Маркас 1 бөлг.
1. Иисус Христосин туск Байрта Зәңг иигҗ эклҗәнә:
2. «Исая әәлдәч бичсмн: хәләһәд медҗ автн, Би Чини өмн Эврәннь зәңгчән тәвҗәнәв, эн Чамд хаалһ белдх», болн цааранднь бас бичсмн:
3. «Көдә һазрт хәәкрҗәх дун соңсгдҗана «Деед Эзнд йовх хаалһнь белдтн, Терүнә хаалһнь һо кетн!»
4. Иигҗ Иоанн ирлә. Эн көдә һазрт әмтиг килнцән медәд ардан хаяд, бийән цеврлхн төлә уснд булхад кирслһнә туск зәңг тархасмн.
5. Цуг Иудеин орн-нутгин болн Иерусалимин улс Иоаннур ирдг бәәсмн. Эдн эврәннь килнцән илднь келҗ өгхлә тегәд эн тедниг Иордан һолын уснд булхулад кирслҗ.
6. Иоанн бийнь темәнә ноосна килһсәр гүрсн хувц өмсәд белкүсән арсн бүсәр бооһад, царцаха болн зерлг зогин бал иддг бәәҗ.
7. Иоанн келсмн: «Мини ардас Тер ирх, Тер нанас даву Күчтә чидлтә, би Терүнә башмгин бүчинь тәәлх зөв угав.
8. Би тадниг уснд булхулад, усар кирслҗәнәв, Тер тадниг Әрүн Сәкүсәр кирслх.»
9. Тер өдрмүдт Галилеин Назарет балһснас Иисус ирҗ, Терүг Иоанн Иордана һолын уснд кирслмн.
10. Иисус уснас һарч йовсн цагт, теңгр заагрснь болн Әрүн Сәкүсн Иисусин деернь көгҗрлһн мет бууҗахиг Иоанн үзҗ.
11. Дарунь теңгрәс дун соңсгдҗ: «Чи Мини Эңкр болн хәәртә Көвүн! Чамд Мини байр!»
12. Энүнә хөөн дарунь Әрүн Сәкүсн Иисусиг көдә һазрур дахулад йовҗ.
13. Дөчн хонгт Иисус көдә һазрт бәәсмн, тенд эрлг Терүг сөрүлсмн. Эн көдәд Иисус зерлг аңгудтын дунд бәәҗ, Бурхна элчнр Терүнд нөкд болсмн.
14. Түүнә хөөн Иисус Галилеюр ирәд, Бурхна Теңгрин орн-нутгин туск Байрта зәңг тархмсн. Эн цагла Иоанниг бәрәд түүрмд суулһсмн бәәҗ.
15. Иисус келдг бәәсмн: «Цагнь ирчкв — Бурхна Теңгрин орн-нутг өөрдҗ ирв!» Зүркән цеврләд, килнцән ардан хаяд, Бурхнд болн Бурхна Теңгрин орн-нутгин туск Байрта зәңг итктн!»
16. Галилеин теңгсин көвәһәр Иисус йовҗ йовад, Симониг болн энүнә ахнь Андреиг үзҗ. Тедн заһсчнр билә, тегәд тедн теңгсд гөлм хайҗасмн.
17. Иисус эднд келҗ: «Намаг дахтн, Би тадниг әмт бәрдг улс кенәв.»
18. Эдн дарунь гөлмән хаяд, Иисусиг дахад йовсмн.
19. Цараанднь йовҗ йовад, Иисус Иаковиг, Зеведеин көвүг болн энүнә ах Иоанниг үзҗ, эдн оңһцд гөлмән ясҗасмн.
20. Иисус тедниг дуудҗ, тегәд эдн эврәннь эцк Зеведеяг болн оңһц бәәсн көдлмшчнртәһинь үлдәһәд, Иисусиг дахв.
21. Эдн Капернаумд ирв. Бурхна Суббот өдрлә Иисус синагогт орад сурһв.
22. Әмтин Иисусин дасхҗах сурһульд икәр алң болҗ, юңгад гихлә дегтр бичдг улсин сурһульла әдл биш бәәсмн. Иисус йосн болн зөв Терүнә һарт болн сурһҗах сурһульд бәәснь медүләд дасхҗ.
23. Тер синагогд хар сәкүснд авлгдсн күн билә. Эн хәәкрҗ:
24. «Назаретас ирсн Иисус, маднас Танд ю кергтә? Та мадниг алхар ирвт? Би Таниг медв, Та кен болҗахитн бас меддв. Та – Бурхна Әрүн Көвүн!»
25. Зуг Иисус терүнд закв: «Аман хааҗ, дууһан тасл!Терүнәс һарч әрл!»
26. Тиигхлә хар сәкүсн тер күүг чичрүләд, чаңгар му дууһар хәәкрәд терүнәс һарч.
27. Тенд бәәсн цуг әмтн йир икәр әәҗ. Тегәд эдн нег-негнәсн сурв: «Юн болҗахмб? Ямаран шин сурһаль? Иисус йостаһар хар сәкүсдт закҗана, хар сәкүсд Терүнә заквринь соңсҗана.»
28. Түүнә хөөн Иисусин туск зәңг дарунь цуг Галилеяр тарсмн.
29. Дарунь Иисус синагогас Иаковта болн Иоаннта һарв. Эдн Симона болн Андреин герт ирв.
30. Симона хадм экнь халуд өрәд кевтсн бәәәҗ, энүнә тускар Иисуст келсмн.
31. Тер хадм экүр өөрдәд, һараснь авад босхв. Энүнә халунь уга болҗ одв. Тегәд Симона хадм экн теднд хотнь белдхәр адһв.
32. Нарн суһад, асхн болҗ йовх цагла Иисус тал олн-зүсн гемтә болн хар сәкүст авлгдсн улс авч ирҗ.
33. Цуг балһсна улс тер герин үүднә өөр хурцхаҗ.
34. Иисус дала улс олн-зүсн гемәс эдгәҗ, олн хар сәкүсд көөҗ. Болв Иисус хар сәкүсдт Терүнә тускар медсән келх зөв өгсн уга.
35. Өр цәәхин өмн Иисус босад күн уга һазрур йовв, тенд Тер зальврсмн.
36. Симон болн өөрнь бәәснь Иисусиг хәәһәд һарв.
37. Иисусиг олҗ авад тедн келҗ: «Чамаг цуһар хәәҗәнә.»
38. Тер эднд иигҗ келҗ: «Талдан селәдәр одый, юңгад гихлә Би теднд Байрта зәңг келх зөвтәв. Би эн керг күцәхин төлә ирләв.»
39. Тегәд Тер цуг Галилеяр йовад, Байрта зәңг синагомудт сурһад болн хар сәкүсд көөсмн.
40. Иисусур хальдврта гемтә күн ирв. Эн Иисусин өмн өвдг деерән унад, уульн сурв: «Сурҗанав Таниг, намаг эдгәһәд цеврлхнтн!
41. Иисус энүнд харм төрәд, һаран энүнд күргәд келв: «Чамаг цеврлхәр бәәнәв! Цеврлд!»
42. Эн үгмидин хөөн хальдвр гем уга босҗ одв, тер күн цеврдҗ оч.
43. Иисус тер эдгсн күүнд иигҗ чаңһар закв: «Юн болснь күүнд бичә кел. Бурхна әрүн күүнд одад, бийән үзүләд, бийән цеврлсн төләд Моисеин келсәр бәрц авч одад өг. Эн теднд герчлһн болх.»
44. Зуг эн күн һарн юн болснь экләд келәд йовсмн. Тегәд Иисус балһсур икәр орҗ чаддго болв. Тер әмтн уга һазрмудар бәәдг бәәсмн, болв әмтн Терүнүр кесг һазрас ирдг билә.

Маркас 2 бөлг.
1. Цөөкн өдр давсн хөөн Иисус хәрү Капернаумур ирсн зәңг әмтн дунд тарҗ.
2. Тегәд дегд дала әмтн цуглрад, тер герин үүднә өөр орм уга билә. Иисус эднд Бурхна Теңгрин орн-нутгин туск Байрта зәңг келҗ.
3. Эн цагла Терүнүр дөрвн күн орнасн босҗ чаддго, тәкрсн гемтә кү авч ирҗ.
4. Тедн әмтн дегд дала болад Иисусур орҗ чадсмн уга. Тегәд тедн Иисус бәсн герин ораһнь цуцлад, ораднь нүк малтад тер босҗ чаддго, тәкрсн гемтә күүг орта-дертәһнь деерәс Иисусин өмн буулһҗ.
5. Иисус теднә иткл үзәд босҗ чаддго, тәкрсн гемтә күүнд келҗ: «Көвүн! Чини килнц тәвгдҗәнә.»
6. Тенд бәәсн дегтр бичдг улс дотран ухалҗ:
7. «Юн болҗахмб? Бурхнас даву кен күүнә килнц тәвҗ чадхий? Юңгад Бурхиг муурлҗахмб?»
8. Иисус эврәннь Әрүн Сәкүсәрн тедн ю соңсҗахинь медәд, теднәс сурв: «Юңгад тадн зүркндән тиим уха ухалҗахмбт?
9. Юн амр болхмб? Эн тәкрсн гемтә күүнд иигҗ келхлә амр болхмб: «Чини килнц тәвгдҗәнә! гиснь эс гиҗ: «Бос, ор-деерән авад йов! гиснь амр болҗахмб?»
10. Зуг һазр деер Би, Күмни Көвүн, килнц тәвх зөвтәв болн йостав гиҗ таднд медүлхин төлә келҗәнәв.
11. Иисус тәкрсн гемтә күүнүр хәләһәд келв: «Бос, ор-дерән авад герүрн хәр.»
12. Тер күн дарунь цуг тенд бәәсн әмтнә өмн босад, ор-дерән авад йовҗ одв. Энүг үзсн цугтан улс ик гидгәр алң болад, Бурхиг магтад бәәцхәв. Эдн келлә: «Мадн иим ик өвәрцтә юм төрүц үзәд уга биләвидн.»
13. Иисус дәкн теңгс тал йовв. Цуг әмтн Терүн тал ирв, Иисус тедниг сурһв.
14. Иисус теңгсин көвәһәр йовҗ йовад, Алфеин көвү Левияг үзв, эн алв цуглулдг ормд суусмн. Иисус энүнд келв: «Намаг дахад йов.» Левий босад, Терүнә ардас дахв.
15. Иисус Левиян герт хот ууһад бәәсн кемлә Терүнлә хамдан өөрнь кесг килнцтә улс болн алв цуглулдг Терүг дахсн улс билә.
16. Иисусиг килнцтә әмтнлә болн алв цуглулдг улсла хот идҗәснь фарисеймуд, дегтр бичдг улс үзәд, Терүнә сурһульчнраснь сурцхаҗ: «Юңгад Иисус килнцтә болн алв цуглулдг улсла хот ууҗахмб?»
17. Теднә келснь соңссн Иисус теднд келв: «Би килнцтә улсиг килнцән хайтн гиҗ дудхар ирләв, килнц уга, чик седклтә улсиг дуудхар ирсн угав. Гемтә улст эмч кергтә, эрүл-менд улст эмч кергтә биш.»
18. Тер цагла Иоанна болн фарисеймудын сурһульчнр Иисусур ирәд сурцхана: «Юңгад Иоанна болн фарисеймудын сурһульчнр хот уллго, Бурхнд өдрмүд нерәднә, Тана сурһульчнр хотан ууһад Буурхндан өдрмүд нерәдхш?»
19. Иисус эднд хәрү өгв: «Хүрм болҗасн цагла күргнә үүрмүд хот уулго бәәхий? Күргн өөрнь бәәтл үүрмүднь хот уулго бәәҗ чадшго.
20. Болв күргиг салһад авад йовх өдрмүд ирх. Тер цагла тедн хот уулго, Бурхндан өдрмүдән нерәдәд зальврх.
21. Хуучн хувцнд шин эдәс күн халас тәвдмн биш, юңгад гихлә шин эдәс тәвсн халасн тасрад, шуурха улм ик болх.
22. Шинәс кесн чаһр хуучн арсн тулмд кедм биш, юңгад гихлә шин чаһр хуучн туулмиг шуулад һарх - чаһрхн асхрх болн туулмчн үрх. Тегәд шин чаһр шин тулмст кех кергтә.»
23. Бурхна Суббот өдрлә Иисус буудә тәрсн һазрар йовҗ йовла. Терүнә сурһульчнр хаалһдан геснь өлсәд, буудән толһас таслад идҗ.
24. Фарисеймуд Иисуст келв: «Чини сурһульчнр Бурхна Суббот өдрлә кедго юм кеҗәнә.»
25. Иисус теднд хәрү өгв: «Давидин тускар тадн төрүц умшсн угавт? Давид болн терүнлә бәәсн улс хот хәәһәд геснь өлсн цагт ю кеснь?
26. Давид Бурхна герт орад Бурхна әрүн Авиафарин өөр бәрцг тәвдг ширәһәс өдмг идсмн. Тер өдмгиг әрүн улс идх зөвтә бәәсмн. Зуг Давид эврән идәд болн өөрән бәәсн әмтнд бас өглә.»
27. Иисус эднд келв: «Бурхна Суббот өдр күүнә төлә, зуг күн Бурхна Субботын өдрин төлә биш.
28. Тегәд Күмни Көвүн – Бурхна Суббот өдрин Деед Эзн.»

Маркас 3 бөлг.
1. Иисус дәкн синагогд Бурхна Суббот өдрлә ирв. Тенд хагсу һарта күн бәәҗ.
2. Буурхна Суббот өдр Иисус тер күүг эдгәнү аль угай гиһәд, гетәд суусн улс синагогд бәәсмн.
3. Иисус хагсу һарта күүнд келв: «Бос! Нааран һар, тал дунд зогс.»
4. Синагогд суусн әмтнәс Иисус сурҗ: «Бурхна Суббот өдрлә сә кеҗ болхий эс гиҗ му кеҗ болхий?» Зуг тедн тагчг бәәҗ.
5. Иисус ууртаһар теднүр хәләһәд, теднә хату зүркнднь үзәд зовҗ. Иисус хагсу һарта күүнд келв: «Һаран суңһ.» Тернь һаран суңһхла, һарнь дарунь эдгҗ одв.
6. Фарисеймуд һарад, Иродын улсла яһҗ Иисусин әмнь таслхин тускар күүндцхәв.
7. Зуг Иисус эврәннь сурһульчнртаһан теңгс тал йовҗ одв.
8. Иисусин ардас Галилеяс, Иудеяс, Иерусалимас, Идумеяс, Иордана телтр көвәһәс болн Тир, Сидон хойрин өөр бәәсн һазрмудас олн әмтн йовсмн. Эдн Иисус урднь ю кесинь соңссмн бәәҗ, тегәд олн әмтн Терүнүр ирцхәҗ.
9. Теңгсин көвәһәр йир дала әмтн хурад, дарцад бәәҗ. Тегәд Иисус бийән дарулшго төләд, эврәннь сурһульчнрт оңһц Бийднь белдтхә гиҗ закв.
10. Иисус урднь дала улс эдгәсинь соңссн гемтә улс Иисуст һаран күргхәр дарцлдад бәәсмн.
11. Хар сәкүснд авлгдсн улс Иисусиг үзхләрн, өмннь унҗ киисәд хәәкрцхәҗ: «Та Бурхна Көвүнт!»
12. Болв Иисус тенд келҗ: «Намаг Бурхна Көвүн гиҗ бичә күнд келтн.»
13. Иисус уул деер һарад, Эврән Бийүрн дуудв. Тедн Терүнүр ирв.
14. Тедн дундас Иисус арвн хойр сурһульч шүүҗ авв. Эн арвн хойр сурһульчан хамдан бәәхин төлә, Байрта зәңг олн әмтнд келхн төлә,
15. хар сәкүсдиг көөх йос өгхин төлә Иисус шүүҗ авсмн.
16. Иисус шүүҗ авснь: «Симон, Пётр гиҗ нерәдсн,
17. Иаков болн Иоанн, Зеведеин көвүд, Иисус тедниг «Воанергес» гиҗ нерәдсмн, тернь «Оһтрһун көвүд» болҗана,
18. Андрей, Филипп, Варфоломей, Матфей, Фома, Алфеин көвүн Иаков, Фаддей, Симон Кананит,
19. болн Иуда Искариот, Иисусиг хортна һарт бәрүлҗ өгсн.
20. Эдн герт орхла, тенд дәкн дала әмтн цуглрсмн, тегәд Иисус болн Терүнә сурһульчнрнь хотан идҗ чадсмн уга.
21. Иисус толһадан гемтә болҗ гисн зәңг элгн-саднь соңсад, Терүг авхар ирцхәҗ.
22. Иерусалимас ирсн дегтр бичдг улс Иисусин тускар иигҗ келсмн: «Иисус хар сәкүснд эзлгдв, тегәд Тер эрлгин чидләр шулмсиг көөҗ һарһҗана.»
23. Иисус тедниг дуудад, цецн келврмүдәр сурһв: «Эрлг яһҗ эврә бийән көөхмб?
24. Кемр орн-нутг дотран дәәхлә тиим орн-нутг хольврх.
25. Кемр герт бәәсн улс нег-негнләһән өшә көөһәд, нег-негән даҗрад бәәхлә – тер гер әңгрәд тарҗ одх.
26. Кемр эрлг эврә бийләһән дәәлдҗ көөхлә, эрлг дотрасн әңгрх, энүнә йосн хольврад чилх.
27. Чидлтә күүнә герт орад, зөөрнь булаҗ авхин өмн, герин эзиг бәрҗ авад күчкәд, тегәд герт бәәсн зөөрнь булаҗ авх.
28. Үнәр таднд келҗәнәв: «Әмтнд ямаран чигн цуг килнцсинь, му келлһинь тәвгдх,
29. Зуг Әрүн Сәкүсиг му келсн күүнә килнц төрүц тәвгдшго. Тер күн лавта зарһд орх-цаҗла харһх килнцән мөңкинд эдлх.
30. Иисус хар сәкүснд эзлгдв гиҗ дегтр бичдг улс келсн учрар, Иисус энүнә тускар иигҗ келсмн.
31. Иисусин экнь болн ахнр-дүүнрнь ирҗ. Эдн һаза зогсад, Исусиг дуудтн гиҗ сурцхаҗ.
32. Тер цагт Иисусин өөр олн әмтн суусмн бәәҗ. Терүнд келҗ: «Тана эктн, ахнр-дүүнртн болн эгчнртн һаза бәәнә, Таниг дуудҗана.»
33. Иисус эднд иим хәрү өгв: «Кен Мини экм болн Мини ахнр-дүүнрм?»
34. Иисус өөрән суусн әмтнүр хәләһәд келв: «Эн Мини экм болн ахнр-дүүнрм.
35. Юңгад гихлә кен Мини Теңгрин эцкин таал күцәснь, тер Нанд ахнр-дүүнрм болн эгчм, болн экм.»

Маркас 4 бөлг.
1. Иисус дәкн теңгсин өөр сурһв. Терүнә өөр дала әмтн хурҗ, тегәд Иисус оңһцд орв. Оңһц теңгс дотр зогҗасмн, цуг әмтн болхла теңгсин көвә деер зогсад Терүг соңсҗ.
2. Иисус олн цецн келврмүдәр әмтиг дасхад, эврәннь дасрҗах сурһулин тускар иим цецн келвр орулад келсмн:
3. Соңсцхатн. Нег тәрәч тәрхәр һарч.
4. Цацсн тәрәнә экн зәрмнь хаалһин өөр унҗ. Шовуд терүгинь чоңкад идчкҗ.
5. Наадкснь чолута һазрт унҗ, тенд һазрнь баһ билә. Энд буудя шулун урһҗ, юңгад гихлә эн һазр гүн биш билә.
6. Зуг нарн һархла, эн шулун урһсн буудя хумхарад хагсна, яһад гихлә урһмл уңг уга билә.
7. Талдан экнь хатханчг загт унҗ. Зуг хатханчг урһад, өндр болад, тәрәнә экиг бүтәһәд дарв, тегәд буудән экн урһц өгсн уга.
8. Зәрмнь сән һазрт унад, темс өгдг болв. Негнь - зун холван, наадкнь – җирн холван, таалданнь һучн холван ик урһц өгдг болв.
9. Тегәд Иисус эднд келв: «Ямаран чигн күүнд чикнь соңсхин төлә бәәхлә соңстха!»
10. Иисус һанцарн үлдсн кемлә өөрнь бәәсн улс болн сурһульчнрнь эн цецн келвр юуна тускар цәәлһҗәхинь Терүнәс сурцхаҗ.
11. Иисус эднд келв: «Теңгрин Бурхна нутгин нуувч таднд сәкәтә, болв наадк улст цуг эн нууц цецн келврмүдәр өггдҗәнә.
12. Тегәд чигн эдн нүдәрн үзвчн – үзҗәхш, чикәрн соңсвчн – медҗ чадҗахш. Цуг энүг медҗ чадсн болхла, тедн Бурхиг күндлҗ тевчәд, эврәннь килнцән тәвүләд цеврлгдх билә.»
13. Цааранднь Иисус теднәс сурв: «Эн цецн келврт юуна тускар келгдҗәхнь тадн медҗ чадҗахшвт? Тегәд цуг цецн келврмүдин чинрнь тадн яһҗ медҗ авхмт?
14. Бурхна үг – Байрта зәңг – тәрәч тәрхәр һарч.
15. Хаалһин өөр тәрсн тәрән иим улсин тускар: Бурхна үг-Байрта зәңг – соңсвчн, ухандан оруллго, эс медҗ чадсн учрар хар саната эрлг ирәд, зүркнднь тәрсиг хулхалад авчкна.
16. Чолута һазрт тәрсн экн – Бурхна Үгиг соңсар, шулуһар болн байртаһар бийдән орулҗ авсн улс,
17. зуг тедн йозур уга болн бат иткл уга улс болҗана. Тегәд Бурхна Үгәс көлтә зовлң болн көөлдән ирхлә, тер улс дарунь Бурхна Үгиг ардан үлдәһәд хайчкна.
18. Хатханчг дунд тәрсн экн – Бурхна Үг соңссн улс зааҗана,
19. зуг җирһлин зовлңгдан даргдад, алтнд, мөңгнд дурлад болн нань чигн талдан санан — седвәртән авлгдад Бурхна Үг хаяд, тегәд урһц уга үлднә.
20. Сән һазрт тәрсн экн – Бурхна Үгиг чикәр медсн болн зүркндән орулсн улс. Иим улс дала урһц авч ирнә. Теднәс негнь — зун холван, наадкнь — җирн холван, талдань — һучн холванас ик урһц өгнә.
21. Иисус эднд келв: «Шомр орн дор тәвхәр эс гиҗ деерәснь ааһар хааһар авч ирдв?
22. Нег чигн юмн нууц уга, юңгад гихлә цуг нууц юмн тәәлгдх, бултулгдсн юмн секгдх.
23. Соңсхин төлә бәәх чиктә болн соңсхар седҗәхлә – тер улс соңстха!»
24. Иисус эднд иим үгмүд келв: «Мини келсн үгиг оньган өгәд соңстн. Ямр кевәр бийдән орулҗ авнат, тер кевәр таднд өггдәд болн деерәс немгдх.
25. Кенд бәәсинь, терүнд деерәс өггдх, кемр күүнд уга болхла терүнәс бәәснь булагдад авгдх.»
26. Иисус цааднрань келв: «Бурхна Теңгрин орн-нутг һазрт тәрә тәрчксн күүнлә әдл.
27. Тер күн сөөд унтад, өдртнь босад йовна, зуг тәрсн буудянь яһҗ һазр дор урһҗахнь медхш,
28. юңгад гихлә һазр эврән бийнь урһцан өгнә. Түрүләд буудән экн һазрт батрад, көк ишнь һазрас бултаһад, урһлм өсәд, буудян толһа һарна.
29. Буудя болсн кемлә, дарунь күн хадуран авад ирнә, юңгад гихлә хадх цаг ирсмн.»
30. Тегәд Иисус игҗ келв: «Теңгрин Бурхна орн-нутгиг юунла дүңцүлҗ болх? Ямаран цецн келврәр цәәлһҗ болх?
31. Бурхна Теңгрин орн-нутг һазрт тәрсн хамгин бичкн горчисин экнлә әдл болҗана.
32. Зуг эн урһад ирхләрн цуг урһлмудас ик болна, тегәд терүнә ик ацмудын сүүдр дор теңгрин шовуд үүрән ясцхана.
33. Тиим дала цецн келврмүдәр Иисус Байрта зәңгс әмтн тодлҗ, соңсҗ, ухалһҗ авхин төлә дасхдг бәәсмн.
34. Цецн келврмүд угаһар Иисус әмтиг сурһдго билә. Зуг эврәннь сурһульчнртаһан үлдсн цагт цецн келврмүдин чинрнь Иисус цәәлһҗ өгдмн.
35. Тер өдрин асхн болҗ йовсн кемлә Иисус сурһульчнртан келв: «Теңгс һатлад талдан эргүр күрхмн.»
36. Өөрән бәәсн әмтиг үлдәһәд, эдн Иисусин суусн оңһцур орв. Эднә оңһцин ардас талдан оңһцс усчв.
37. Генткн чаңһ салҗкн көдләд, ик дольганд оңһц усар дүүрв.
38. Иисус оңһцин зах талнь дерләд унтҗ. Сурһульчнрнь Терүг серүләд келҗ: «Багш! Мадн уснд авгдад, чивәд үкн гиҗәнәвидн! Та мадна тускар зовҗахшийт?»
39. Иисус босад, салькнд болн теңгст закв: «Тагчг бол! Зогс!» Тер дарунь салькн зогсв. Тагчг болҗ одв.
40. Иисус сурһульчнрас сурв: «Юңгад тадн әәцхәвүт? Иткл таднд угай?»
41. Сурһульчнрнь йир икәр әәһәд, нег-негндән келҗ: «Кемб Эн, салькн чигн, тежгс чигн Терүнә заквр соңсад зогсдг?»

Маркас 5 бөлг.
1. Тедн теңгс һатлад, Гадарин орн-нутгур ирсмн.
2. Иисус оңһцас һархла, үксн улс оршадг хадын көндәсәс һарсн күн Терүнүр өрдәд ирв. Эн күн шулмд авлгдсн бәәҗ.
3. Үксн улс оршадг хадын көндәсд бәәдг бәәҗ, юңгад гихлә энүг нег чигн күн цевәр күлҗ чаддго бәәсмн.
4. Кесг дәкҗ энүг цевәр күлв чигн, зуг эн цев таслад, һарад гүүдг бәәҗ, тегәд нег чигн күн энүг тогнулҗ чаддго билә.
5. Өдрр-сө болһн эн уулмуд заагт болн үксн улс оршадг хадын көндәсәр хәәкрәд-оркрад, бийән чолудар цокад бәәдг бәәҗ.
6. Иисусиг холас үзәд, эн гүүҗ ирәд, Терүнә өмн унад, чаңһур хәәкрв:
7. «Иисус, Деед Эзн Бурхна Көвүн, Танд нанас ю кергтә? Бичә намаг зоватн гиҗ би Таниг сурҗанав.»
8. Юңгад гихлә Иисус энүнд иигҗ келсмн: «Шулм, эн күүнәс һарч әрл!»
9. Энүнәс Иисус сурв: «Чини нер кемб?» «Мини нерн – түмн, юңгад гихлә мадн тооһарн олн» - гиҗ эн хәрү өгв.
10. Эдн ээрәд сурцхав: «Мадниг эн һазрас бичә көөтн.»
11. Тенд, уулын өмн дала һахас идшлҗ йовсмн.
12. Цуг шулмс Терүг сурҗ: «Мадниг эн һахас дотр орх зөв өгтн.»
13. Иисус зөв өгхлә, шулмс күүнәс һарад һахас дотр орҗ. Дарунь хойр миңһн һахас эднә тонь иим бәәсмн – эрг деерәс һәрәдәд, теңгсин уснд чивҗ одсмн.
14. Һахас хәрүлҗ йовсн улс гүүһәд цуг болсн йовдлын тускар балһсна болн селәдин улст келсмн, тегәд тедн юн болсинь хәләхәр ирҗ.
15. Әмтн цуһар Иисусур ирхлә шулмд авлгдсн күн Терүнә өөр ухата болн хувц өмссн сууснь үзәд, ик гидгәр әәцхәҗ.
16. Шулм авлгдсн күүнә тускар болн һахасла юн болсинь нүдәрн үзсн әмтн ирсн улст цугинь келҗ өгч.
17. Тегәд һазрт бәәдг улс Иисусиг теднә һазрас һархинь сурад бәәҗ.
18. Иисусиг оңһцд орад суухла, шулмас сулдсн күн Терүнәс дахч йовх зөв сурсмн.
19. Зуг Иисус энүнд зөв өгл уга, иигҗ келсмн: «Герүрн хәәрәд, чамд Деед Эзн ю кесинь, яһҗ хәәрлсинь элгн-садндан келҗ өг.»
20. Эн күн йовад Десятиградын әмтнд Иисус бийднь кесг юм кесин тускар келәд йовҗ. Цуг соңссн әмтн икәр алң болад өврәд бәәцәҗ.
21. Иисус оңһцар һатлад талдан эрг деер ирхләнь, Терүнә өөр дала әмтн хурцхаҗ.
22. Тиигән синагогин ахлач Иаир бас ирҗ. Эн Иисусиг үзн, Терүнә көлднь унад,
23. эрәд сурҗ: «Мини күүкн ода өңгрн гиҗәнә, кемр Та ирәд Эврәннь һаран күргхлә, күүкм әмдрх.»
24. Иисус энүг дахад һарв. Терүнә ардаснь дала әмтн дахч. Әмтн деегд дала болад Терүг дарцад йовцхаҗ.
25. Әмтн дунд арвн хойр җилдән цусна гемәр муулян эдлсн нег гергн йовсмн.
26. Эн гергн кесг эмчнр эргәд, бийән эмнүләд бәәсн мөңгән цугтаһинь һарһв чигн, зуг гемнь эдглго, улм икәр гемтәд бәәсмн.
27. Болв гергн Иисусин тускар бас соңссмн, тегәд ирәд, олн әмтнә заагур Терүнүр өрдәд, Иисусин хувцна хормаднь һаран күргҗ.
28. Гергн иигҗ келдг бәәҗ: «Кемр би Иисусин хувцна хормаднь һаран күргхлә – дарунь эдгҗ одхв.»
29. Тегәд гергн Иисусин хувцна хормаднь һаран күргхнә хөөн, тер дарунь цусн һардган уурч оч.
30. Эн кемлә Иисус күчн һарснь медәд ардан хәләһәд сурв: «Мини хувцнд кен һаран күргв?»
31. Сурһульчрнь келҗ: «Та юңгад кен һаран күргв гиҗ сурҗанат? Дала гисн әмтн Таниг дахад, ардастн дарцҗ йовналм!»
32. Зуг Иисус Терүнә хувцна хормад һаран күргсн гергиг үзхин төлә эргәд хәләв.
33. Гергн чичрәд, икәр әәһәд, энүнлә юн болсинь медәд, Иисусур өөрдәд, Терүнә көлднь унад, цугтаһнь үнәр келҗ өгсмн.
34. Иисус гергнд келв: «Күүкн Мини! Чини итклчн гемичн эдгәв. Нә, тегәд төвкнүн, әрүл-менд йович!»
35. Иисус гергнд келҗәсн цагла, синагогин ахлачин гертәснь ирсн әмтн ахлачд иигҗ келв: «Чини күүкн өңгрҗ одв. Багшиг бичә зоваҗ үүмүл.»
36. Зуг Иисус теднә келснь соңсвчн, синагогин ахлачд келв: «Бичә ә, итк!»
37. Иисус Пётриг, Иаковиг болг Иаковин ахиг Иоанниг бийләһән дахулад һарв, зуг дәкҗ нег чигн күүнд Терүг дахад йовх зөв өгсн уга.
38. Синагогин ахлачин герт Иисус орҗ ирхлә, тенд оркрад уульҗасн әмтнә дун соңсдҗ.
39. Орҗ ирсн, Иисус келв: «Тадн юңгад уульҗахмбт? Күүкн өңгрсн уга, унтҗ кевтнә.»
40. Герт бәәсн әмтн Иисусар наад бәрәд инәлдцхәв. Зуг Иисус эдниг һарһҗ көөһәд, күүкнә эк-эцк хойринь болн ирсн һурвн сурһульчан авад күүкн кевтсн хораһур орв.
41. Күүкиг һараснь авад, Иисус келв: «Талифа куми.» Эн үгмүдин чинр иим: «Күүкн, Би чамд келҗәнәв: Бос!»

Маркас 6 бөлг.
1. Иисус тендәс һарад төрскн балһсурн ирв. Терүнә ард сурһульчнрнь йовла.
2. Бурхна Суббот өдр ирхлә, Иисус синагогд экләд сурһв. Терүг соңссн әмтн икәр алң болад келцхәв: «Энүнд альдас эн ухан ирҗәхмб? Иим цецн уха Терүнд яһад өгдҗахмб? Яһҗ иим өвәрцс Терүнә һарар күцәгдҗахмб?»
3. Эн урч эс биший? Эн Мариян көвүн, Иаковин, Иосин, Иудан болн Симона ахнь. Мана өөр Терүнә дү күүкднь сууналм, - гиҗ келәд тедн Терүнд итксн уга.
4. Иисус теднд иигҗ келв: «Әәлдәчиг цугтан күндлнә. Зуг төрскн һазртнь эврә элгн-саднь болн өрк-бүлнь әәлдәчд тоолгдхш.»
5. Иисус тенд өвәрц юм үзүлҗ чадсн уга. Цөөкн гемтә күн деер һаран тәвәд эдгәлә.
6. Иисус эднә иткл уга болснд алң болв. Тегәд Тер эргндк селәдәр йовад Байрта зәңг келәд сурһв.
7. Иисус Эврәннь арвн хойр сурһульчнран дуудад, хошадар тәвәд, хар сәкүсдиг көөҗ һарһдч йос өгв.
8. Иисус эднд иигҗ закв: «Тайгас талдан юм бичә автн: түңгрцг чигн, өдмг чигн, бүсдән мөңг чигн, сольҗ өмсх хувц чигн,
9. зуг көлдән буршмг өмстн.»
10. Иисус эднд келв: «Нег күүнә герт орҗ авад, тер хотнас һарч йовтлан гер бичә сольтн.
11. Кемр хотна улс тадниг эс орулҗ авхла, тана келсиг эс соңсхла тер хотнас һарад, көлиннь тоорм-тоос саҗчктн. Эн теднә гемиг медүлҗахин ил темдг болх.»
12. Эдн йовад, килнцтә җирһлән хайтн гиҗ келәд,
13. кесг хар сәкүсиг көөҗ, дала гемтә улсиг тосар түркәд эдгәсмн.
14. Иисусин тускар хан Ирод соңсҗ, юнгад гихлә Иисусин нерн олн әмтн дунд туурч. Зәәрмнь Энүг уснд кирслдг Иоанн Креститель әмдрәд, тегәд өвәрцс күцәгдг чидлтә болҗана гиһәд келссмн.
15. Зәрмнь Энүг Илия гиҗ тоолҗ, наадкснь кезәнә әәлдәчнрлә әдл әәлдәч гиҗ келсмн.
16. Ирод цуг энүг соңсчкад ухалҗ: «Нанар толһаһан тәәрүлсн Иоанн әмдрәд ирсн болҗана.»
17. Ирод Иоанниг бәрҗ авад түүрмд орулҗ, юңгад гихлә Иродиадас көлтә, эврәннь ах Филлиппын герг Иродиадыг авсмн.
18. Иоанн Ирод хаанд иигҗ келҗ: «Чамд ах гергнлә бәәх зөв уга.»
19. Иродиада Иоаннд йир икәр уурлад, алхар седәд билә, зуг чадсн уга.
20. Юңгад гихлә Ирод Иоанниг чик седклтә, Бурхна күүһинь медәд бәәҗ. Ирод Иоанна келсн үгинь таасҗ соңсад, терүнәс соңса бәәҗ олн керг кесмн.
21. Нег дәкҗ Иродиадт тааста учр харһв. Ирод хаана һасн өдр болад, хан эврәннь нойдуддт, цергин ахлачнрт болн Галилеин көгшдүдт нәр кеҗ.
22. Иродиадын күүкн йир сәәнәр тенд бииләд, хаанд болн нәәрт терүнлә бәәсн улст дегәд икәр таасгдҗ.
23. Тегәд хан күүкнд андһарлад келҗ: «Ю сурнач, сурсичн өгнәв. Орн-нутгиннь өрәлинь чигн өгнәв.»
24. Күүкн һарад экәсн сурҗ: «Ю сурхмб?» Экнь энүнд хәрү өгв: «Уснд кирслдг Иоанна толһа сур.»
25. Күүкн шулуһар хаанур ирәд терүнд закд келв: «Уснд кирслдг Иоанна толһаһинь тәвүр деер нанд авч ир.»
26. Хан йир икәр гейүрв, зуг нәәрт ирсн гиичнрин өөр келсн андһаран күцәхин тәлә күүкнә сурсиг өгх болв.
27. Хан ялчдан Иоанна толһа авч ир гиҗ закв.
28. Ялч түүрмд суусн Иоанна толһаһинь тәәрәд, тәвүр деер тәвәд, күүкнд авч ирв.
29. Иоанна сурһульчнр энүнә тускар соңсн, ирәд, цогцинь авад оршав.
30. Апостолмуд Иисусур хәрү ирәд, Терүнд цуг күцәсән болн әмтнд дасхан келҗ өгв.
31. Иисус эднд келв: «Нег көдә һазрур йовад, невчк амрхм, юңгад гихлә дала әмтн ирлдәд-йовлдад бәәв, хот чигн чөлән уга билә.»
32. Тегәд эдн оңһцд сууһад, көдә һазрур йовцхав.
33. Тедниг оңһцд сууһад йовснь әмтн үзҗ. Кесгнь эдниг таньҗ. Өөрхн бәәсн балһсин әмтн ардаснь усна көвәһәр гүүһәд, теднәс түрүлҗ ирҗ.
34. Иисус оңһцас һарн, дала гисн әмт үзв. Тер эднд санань зовад, эдн хөөч уга хөд мет бәәхинь үзәд, теднд дала юм экләд дасхв.
35. Дала цаг давсн хөөн, сурһульчнр Иисусур өөрдҗ ирәд келцхәв: «Эн эҗго көдә һазр болҗана, сө болҗ йовна.
36. Әмтиг тәвчк, өөрхн бәәсн селәдәр йовад, бийдән идх хот хулдҗ автха.»
37. Иисус эднд иигҗ хәрү өгв: «Тадн эднд хот өгтн.» Тедн Терүнәс сурв: «Бидн хойр зун динарияр хот хулдҗ авад, эдниг цадхмб?»
38. Зуг Иисус келв: «Йовад хәләтн, кедү өдмг танд бәәхнь?» Медәд авчкад, эдн келв: «Тавн өдмг болн хойр заһсн.»
39. Тегәд Иисус әмтиг багмудар көк ноһан деер суулһтн гив.
40. Эдн цуһар зууһадар болн тәвәдәр баглрад сууцхав.
41. Иисус тавн өдмг болн хойр заһс авв. Теңгр тал хәләһәд, Тер ханлт өргәд, әдсләд, өдмгиг хуһлад сурһульчнртан өгәд бәәв, тедн әмтнд түгәһәд өгв.
42. Цуһар әмтн идәд цадв.
43. Арвн хойр зембл үлдсн өдмгәр болн заһсар дүүрв.
44. Хот идсн улсиг тоолхла, зуг залу улснь тавн миңгн күн болҗ һарв.
45. Тер дарунь Иисус сурһульчнртан оңһцдан сууһад Вифсаид тал теңгс һатлтн гив. Иисус бийнь әмтиг йовулхар үлдв.
46. Әмтиг йовучкад, Иисус зальврхар уул деер һарв.
47. Асхн ора болҗ йовхла, сурһульчнр оңһцар теңгсин тал дунд күрч Иисус һанцарн эрг деер үлдсмн.
48. Сурһульчнр догшн салькнла цуг чидләрн ноолдҗасинь үзәд, сөөни өрәл давсн цагла Тер теңгсәр йовҗ йовад теднүр өөрдчкәд оңһциг күцәд, давҗ йовхар седлә.
49. Теңгсәр йовҗ йовсн Иисусиг сурһульчнр үзәд, үзгдл гиҗ санҗ. Эдн әәчкәд хәәкрцхәҗ.
50. Иисус дарунь эднлә күүндв: «Бичә әәтн, Энтн Бив.»
51. Иисусиг оңһцд орад суухла, салькн тогтнв.
52. Сурһульчнрнь йир икәр алң болцхав, юңгад гихлә теднә зүркнь хаалһата болад, өдмгин туск өвәрциг медҗ чадсмн уга.
53. Теңгс һатлан, эдн Геннисаретын һазрт ирҗ.
54. Эдн оңһцасн һархла, дарунь әмтн Иисусиг таньв.
55. Эдн эргндк бәәсн болн Иисус одсн һазрмудар гүүһәд, гемтә улсиг орта-дертәһинь авч ирв.
56. Иисус альк һазрур одвчн: селәдәр балһсдар аль хотдар цуг уульнцсдмудар дүүргәд гемтә улс авч ирдмн. Иисусин хувцна хормаднь һаран күргх зөв эрәд сурдмн. Кен һаран күргснь - тер эдгҗ оддмн.

Маркас 7 бөлг.
1. Иисусин өөр Иерусалимас ирсн фарисеймуд болн зәрм дегрт бичдг улс цуглрҗ.
2. Иисусин зәрм сурһульчнринь һаран уһалго өдмг идснь, фарисеймуд үзҗ, тегәд эдниг һаран уһал уга өдмг идцхәнә гиҗ гемшәсмн.
3. Юңгад гихлә фарисеймуд болн цуг иудеин улс медәтнр үлдәсн закаһар хот уухиннь өмн һаран йир сәәнәр уһадг бәәсмн.
4. Эдн базрас ирхләрн һаран уһалго, хот иддго билә. Талдан чигн дала юм медәтнрин үлдәсн закас эдн бийдән авч күцәҗәсмн: ааһсан болн зесәр кесн савсн уһадг бәәсмн.
5. Тегәд фарисеймуд болн дегтр бичдг улс Иисусас сурцхаҗ: “Медәтнрин үлдәсн зака Тана сурһульчнр юңгад эс күцәҗәхмб? Юңгад эдн һаран уһалго өдмг идҗәхмб?”
6. Иисус болхла эднд иим хәрү өгв: “Исая әәлдәч йир сәәнәр таднла әдл улсиг хойр чирәтнр гиҗ нерәдәд, урдаснь бичсмн: “Эн улс Намаг хоосн амарн күндлҗәнә, зуг теднә зүркнь Нанас ик холд бәәнә.
7. Юңгад гихлә тиим улс күн ухалад һарһсн зааврмудар әмтиг дасхҗана. Намаг соңсҗ бәәхш, тегәд эднә хоосн амарн кесн күндллһн Нанд кергтә биш.
8. Юңгад гихлә тадн Бурхна зака үлдәһәд, күүнә сурһсн дасхвар болн күн өгсн зааврмудар бәәцхәнәт: “ааһ-саван уһадгла әдл дала тиим юм кенәт.”
9. Иисус эднәс сурв: “Эврәннь сурһҗах дасхвран хадһлхин төлә, тадн Бурхна закаг соляд болн үлдәһәд бәәснь сән болҗану?”
10. Моисей иигҗ келсмн: “Эврәннь эцкән болн эврәннь экән күндл болн: эврәннь эцкән болн экән му келхлә, тер күн үкх зөвтә.”
11. “Эцкдән болн экдән өгх белг Бурхнд тәвсн бәрц болҗана,
12. Тегәд тер күн эврәннь эцкдән болн экдән нөкд болшго зөвтә болв,” – гиҗ тадн келҗәнәт.
13. Тиигәд тадн эк – эцкән бичә күндлтн, Бурхна үгиг бичә күцәтн гиҗ эврәннь сурһулярн дасхҗанат. Түүнлә әдл талдан чигн кесг юм бас кенәт.”
14. Олн әмтиг Иисус дуудад, эднд иигҗ келв: “Цуһар Намаг соңсад, медҗ автн: күн дотр орсн юмн кү бузрдулшго,
15. Зуг күүнә дотрас һарснь күүг бузрдулна.
16. Кенд чикн соңсхин төлә бәәхлә – соңстха!”
17. Иисус әмтн талас һарад, герүр орв. Сурһульчнринь Терүнәс эн цецн келврин тускар сурцхаҗ.
18. Тер эднд келв: Тадн бас юм медсн угавт? Ода күртл медҗ чадҗахшвт: күүнә дотр орсн юмн күүг бузрдулшго,
19. Юңгад гихлә орсн юмн зүркнд орҗахш, зуг геснд орад – һазаран һарч одна? Иисус эн келсәрн ямаран чигн хот цевр болҗахнь эднд цәәлһв.
20. Цааранднь Иисус иигҗ келв: “Күүнә дотрас һарсн юмн – кү бузрдулна.
21. Юңгад гихлә күүнә дотр бәәсн зүркнәс хар саната ухан, аля келһн, хулха, анлһн,
22. авальдан өгсн үгән эвдлһн, ховдг седклтә боллһн, хар санатаһар уурлһн, мекллһн, ичрән геелһн, үлү үзлһн, Бурхиг му келлһн, бийән деегүр болн һәргтәһәр бәрлһн һарна.
23. Эн хар саната йовдлмуд күүнә дотрас һарад күүг бузрдулна.”
24. Тендәс һарад, Иисус Тиран һазрур ирв. Иисус герт орад, нег чигн күүнд Бийән ирснь медәлшгоһар седв, болв шоусмедмҗән угаһар тенд бәәҗ чадсн уга.
25. Юңгад гихлә Терүнә тускар нег гергн соңсҗ. Гергнә күүкнь хар сәкүснд авлгдсн бәәҗ, Гергн ирәд Иисусин көлднь унв.
26. Бийнь болхла Сирин Финикин һазрас ирсн бурцн номта гергн бәәҗ. Гергн күүкнәснь хар сәкүс көөҗ эдгәтн гиҗ сурсмн.
27. Зуг Иисус гергнд келҗ: “Би хамгин түрүнд бичкдүдиг цадхх зөвтә болҗанав. Тер учрар бичкдүдәс өдмг авад нохан кичгүдт өгсн сән биш.”
28. Гергн Терүнд хәрү өгсмн: “Э-э, Деед Эзн, тер тиим болҗана. Болв ширә деерәс унсн бичкдүдин өдмгин үлдл нохан кичгүд иднәлм.”
29. Тиигҗ келснь соңссн Иисус гергенд келв: “Чи тиим хәрү өгсндчн чини күүкнәс хар сәкүсн һарч одв. Чи герүрн хәрҗ чадҗанач.”
30. Гергн герүрн ирәд, күүкән орн деер кевтснь үзв. Хар сәкүсн үрнәснь һарснь медв.
31. Иисус Тирин һазрас һарад, Сидона һазрмудар дәврәд, Десятиградия талас Галилеин теңгсүр ирв.
32. Иисусур дүлә болн келҗ чаддго кү дахулад авч ирәд, һаран күргтхә гиҗ сурҗ.
33. Иисус эн күүг хооран һарһад, Эврәннь һариннь хурһдан хойр чикнднь орулад, нульмад, түүнә келнднь һар күрв.
34. Дәкн Тер саналдчкад, деегшән хәләһәд келв: “Еффафа” (эннь “Секгд” гисн үг).
35. Дүлә болн келҗ чаддго күн дарунь соңсдг болн сәәнәр келҗ чаддг болҗ.
36. Иисус эднд болсн өвәрцин тускар әмтнд бичә келтн гиҗ закв, Болв Иисус кесг дәкҗ заквр өгсн бийнь әмтн улм икәр келәд йовцаҗ.
37. Әмтн соңсад йир икәр алң болад, өврмҗ кеһәд, нег-негндән келәд бәәҗ: “Цуг Иисусин кеһәд бәәсн юмн йир сән болҗана. Дүлә әмтн – соңсдг болна, келн уга әмтн – сәәнәр келдг болв.

Маркас 8 бөлг.
1. Иисусин өөр йир дала әмтн цуглрҗ, эднә хотнь чиләд, иддг хот уга болҗ. Иисус эврәннь сурһульчнран дуудад, эднд келв:
2. “Һурвн өдр болн сө нанла бәәсн әмтнд иддг хот уга болснд Би сана зовҗанав.
3. Кемр эдниг геснднь хот өглго, хоосар тәвхлә, хаалһдан эдн муурад, чинәһән алдх, юңгад гихлә, зәрмнь ик холас ирсмн.”
4. Сурһульчнрнь Терүнд хәрү өгчв: “Әмтиг цадххин төлә дала өдмг көдә һазрт альдас бидн олҗ авхмби?”
5. Иисус сурв: “Кедү өдмг таднд бәәнә?” Сурһульчнрнь келв: “Долан”
6. Тегәд Иисус һазр деер суутха гиҗ әмтнд закв. Иисус долан өдмг авад, Бурхнд ханлтан өргәд, өдмгиг хуваһад, әмтнд түгәтхә гиһәд, сурһульчнрнтан өгәд бәәв. Сурһульчнрнь әмтнд түгәһәд өгәд бәәҗ.
7. Цөөкн ик биш заһсд бас бәәсмн. Иисус Бурхнд ханлт өргәд, әдсләд, сурһульчнртан әмтнд түгәһәд өгтн гиһәд өгв.
8. Әмтн идәд цадсн хөөн, үлдсн хотнь цуглулхла, долан зембль дүүргәд авсмн.
9. Хот идәд цадсн улсин тонь дөрвн миңһн күн болҗ.
10. Иисус эдниг тәвчкәд, Бийнь Эврәннь сурһульчнртаһан Далмануфы гидг һазрур ирсмн.
11. Фарисеймуд Иисусур өөрдҗ ирәд Терүнлә экләд зүткцхәв. Сөрүцәд тедн Иисусиг теңгрәс темдгүд үзүлтхә гиҗ Терүнәс некв.
12. Иисус гүүнәр сакалдҗ авад келв: “Юңгад эн үйнр теңгрәс темдгүд некҗәхмб? Зуг нег чигн темдгүд теңгрәс эн үйнрт өгшгов гиҗ Би үнәр таднд келҗәнәв.”
13. Иисус эдниг үлдчкәд, оңһуд орад сууһад, теңгс һатлад усчв.
14. Сурһульчнрнь өдмг авч һартан мартсмн, болв негхн бүкл өдмг бәәҗ.
15. Иисус эднд иим заквр өгсмн: “Фарисеймудын болн Иродын искәдг экнәс саглтн.”
16. Тедн хоорндан ухалҗаһад келҗ: “Юн болҗахмби? Мадниг өдмг эс авснд тиигҗ келҗәхмби?
17. Иисус терүгинь медәд келв: “Тадн өдмг эс авсндан һундҗанат? Ода чигн тадн юм медҗ, ухалҗ чадҗахшиит? Зургдтн ода чигн хаалһата болҗамби?
18. Тадн нүдтә болв чигн – үзҗәхшвт? Тадн чиктә болв чигн – соңсҗахшвт? Ухандан орулҗ юм тодлсн угавт?
19. Би тавн өдмгәр тавн миңһн күүнд хуваһад цадхахд тадн кедү зембль үлдсн өдмгәр дүүрчҗ авлат? Эдн келв: "Арвн хойр"
20. Би дөрвн өдмгәр дөрвн миңһн күүнд хуваһад цадхахт тадн кедү зембль үлдсн өдмгәр дүүргҗ авлат? Эд келв: “Долан”
21. “Тер бйинь тадн ода күртл юм медсн угавт?” –гиҗ Иисус сурһульчнрасн сурв.
22. Эдн Фивсаидур ирҗ. Иисусур сохр кү көтләд авч ирәд Терүг һаран күргхинь ээрәд сурҗ.
23. Иисус сохр күүг һараснь бәрәд, хотнас авч һарч. Нүднднь нульмчкад, Иисус деер һаран күргәд, ю үзҗәхнь сурв.
24. Эн күн хәләһәд келв: “Әмт үзҗәнәв, әмтн модд болҗ үзгднә”
25. Иисус дәкн һаран нүднднь күргәд, нүднь эдгәв. Сохр күн эдгҗ, сәәнәр юм үздг болҗ.
26. Иисус энүнд келв: “Ода герүрн хәр, зуг селәнүр бичә ор болн күүнд бичә кел.”
27. Иисус сурһульчнртаһан Вифсаидыг үлдәһәд, Филиппын Кесариин селәдүр һарад йовцхав. Хаалһдан Иисус сурһульчнрасн сурв: “Әмтн Намаг кенд тоолҗана?”
28. Эдн хәрү өгв: “Зәрмнь уснд кирслдг Иоанн гиҗ тоолҗана, талдань Илия гицхәнә, наадкснь әәлдәчнрин негнь гиҗ тоолҗана.”
29. Тегәд Иисус сурв: “Тадн бийстн Намаг кен гиҗ тоолҗанат?” Петр келв: “Та – Христос”
30. Тиигхлә Иисус Бийиннь тускар күүнд бичә келтн гиҗ закв.
31. Терүнә хөөн Иисус Күмни Көвүн дала зовлң үзхин тускар сурһульчнртан экләд дасхв: Күмни Көвүг медәтнр, дегтр бичдг болн Бурхна әрүн улс зоваһад, әминь таслх, зуг һурвдгч өдртнь Күмни Көвүн әмдрх.”
32. Иисус Күмни Көвүнә тускар илднь келхлә, Петр Терүг хооран дуудад келв: “Танла тиим юмн бичә болтха.”
33. Иисус сурһульчнр талан эргәд, хәләһәд, Петрт закв: “Нанас цааран йов, эрлг, юңгад гихлә чи Бурхна тускар ухалҗахийич, чи күүнә ухаһар ухалҗанач.”
34. Әмтиг болн Эврәннь сурһульчнран дуудад, Иисус келв: “Кен Намаг дахад йовхар бәәхлә, эврәннь кирсән авад Намаг дахтн.
35. Юңгад гихлә эврәннь әмән хадһлхар бәәсн күн – әмән гех, зуг кен Мини болн Байрта зәңгин төлә эврәннь әмән геехәр бәәхлә – тер әмән хадһлх болн аврх.
36. Кемр ямаран чигн күн делкә эдлҗ авад, зуг бийинь әмән геехлә, ямаран олзта тер болхмб?
37. Күн эврәннь әмән юуһар хулдҗ авч чадхмби?
38. Нанас болн Мини келсн үгәс ичдг, килнцтә болн Бурхнд иткдго үйнр! Күмни Көвүн Эврәннь Эцкиннь туурмҗд Әрүн Элчнртәһән ирхләрн таднас бас ичх.

Маркас 9 бөлг.
1. Иисус эднд келв: “Би үнәр таднд келҗәнәв: энд зогсҗасн улсас зәрмнь Теңгрин Бурхна орн-нутг күчән бәрәд иртл үкл үзшго.”
2. Зурһан өдр давсн хөөн Иисус Петр, Иаков, Иоанн һурвиг дахулад, өндр уул деер давшад һарв. Генткн Иисус теднә нүднд хүврҗ одв.
3. Терүнә хувцнь цасн кевтә гилвкәд цаһаҗ одв. Һазр деер тиигҗ цаһалһҗ болшго.
4. Дарунь теднә өмн Моисей болн Илия хойр ирәд, Иисусла күүндҗәснь үзгдв.
5. Петр Иисуст келв: “Деед Эзн, Маднд энд йир тааста болҗана. Би һурвн харшм (җолм) кенәв: Негнь – Таднд, негнь – Моисейд, негнь – Илияд”
6. Петр ю келсән медсн уга, юңгад гихлә эдн йир икәр әәсн бәәҗ.
7. Генткн гилвксн цаһан үүлн тедниг бүркчкв. Үүлн дорас дун соңсгдв: “Эн мини дурта Көвүн. Энүг соңстн!”
8. Тер дарунь эдн эргндән хәләхлә, Иисусас талдан кү үзсн уга.
9. Сурһульчнртаһан уулас бууҗ йовад, Иисус эднд иигҗ закв: “Ода үзсн юмн тадн Күмни Көвүн үкәд әмдртл бичә күүнд келтн.”
10. Эдн Терүнә өгсн заквр күцәцхәҗ, болв нег – негнәсн сурцхав: “Үкәд әмдртл гисн юн болҗахмб?”
11. Сурһульчнрнь Иисусас сурцхав: “Юңгад Илия түрүләд ирхмн – гиҗ дегтр бичдг улс келцхәсмб?
12. Иисус хәрү өгсмн: э-э, Илия түрүләд ирәд, цугинь белдх зөвтә билә. Тиим кевәр Күмни Көвүн ирәд, дала зовлң үзҗ һәәлгдхмн гиҗ Терүнә тускар Бурхна Дегтрт бичәтә.
13. Болв Би таднд келҗәнәв: Илия ирлә, болв әмтн терүнд эврәннь дурарн кесмн. Иим юмн учрх зөвтә гиҗ Бурхна Дегтрт бичәтә.
14. Иисус хәрү ирәд, сурһульчнриннь өөр дала әмтн зогсҗаснь үзв, теднлә дегтр бичдг улс зүткҗәснь медв.
15. Әмтн Иисусиг үзчкәд, икәр өврәд, дарунь Терүнүр гүүҗ одад мендлцхәв.
16. Иисус теднәс сурв: “Юуна тускар зүткҗәнәт?”
17. Әмтн дундас нег күн келв: “Багш! Би Танур эврәннь көвүһән авч ирв, энүг хар сәкүсн бәрәд, келн-амн уга кечкв.
18. Хар сәкүсн көвүһм һар деер хайхла, энүнә амнас көөсн һарад, шүдән хәврәд, менрч одна. Би Тана сурһульчнриг көвүнәсм хар сәкүс көөтн гиҗ сурлав, зуг эдн чадсн уга?
19. Иисус келв: “Иткл уга үйнр! Таднла кезә күртл бәәхв? Кедү күртл тесхв? Тер көвүг Нанур авад иртн.”
20. Көвүг Иисусур авч ирв. Иисусиг үзсн хар сәкүсн көвүг чичрүлв. Энүнә шүрүснь татгдад, амнаснь көөсн һарад, эн һазр деер унв.
21. Тиигхлә Иисус эцкәснь сурв: “Кезә эклҗ көвүн гемтв?” Эцкнь хәрү өгв: Бичкн цагасн авн гемтв.
22. Хар сәкүсн көвүһм кесг дәкҗ һалд болн уснд, алхар седәд хайла. Болв Та чаддг болхла, мадниг хәәрләд, нөкд болхнтн.
23. Иисус энүнд келв: “Иткҗ чадхла, итк, иткдг күн цугнь чадх.”
24. Көвүнә эцкнь хәәкрәд, эрәд сурв: “Деед Эзн! Иткҗәнәв! Мини иткл угадм нөкд болтн.”
25. Олн әмтн гүүҗ аашснь үзәд, Иисус хар сәкүсн чаңһар закв: “Чикәрн соңсдго, келн-амн уга кү кедг, зовадг хар сәкүсн көвүнәс һарч әрл. Эн көвүнә дотр дәкч бичә ор гиҗ Би чамд закҗанав.”
26. Хар сәкүсн чишкәд, көвүг чичрүләд, энүнәс һарв. Көвүн әмн уга, үкснлә әдл кевтҗ, тегәд кесгнь үкҗ оч гиҗ келцхәв.
27. Болв Иисус һараснь авад, энүг босхв.
28. Иисус герүр орхлань, Терүнә сурһульчнрнь Иисусас сурҗ: “Мадн тер хар сәкүсиг юңгад эс көөҗ чадсмн”
29. Иисус хәрү өгв: “Иим хар сәкүсиг зальврлһар көөҗ болдмн.”
30. Эдн тендәс һарад, Галилей дәврәд йовцхав. Иисус энд Бийән әмтнд үзүлшгоһар седҗ,
31. Юңгад гихлә Тер эврәннь сурһульчнран сурһад, теднд келсмн: Күмни Көвүг әмтн бәрүлҗ өгәд, әмнь таслх, болв һурвдгч өдртнь әмдрх.”
32. Сурһульчнринь Терүнә келснь үгмүднь медҗ чадсмн уга, зуг әәлдәд, сурдго бәәҗ.
33. Иисус Капернаумур ирҗ. Тер герт орхларн сурһульчнрасн “Тадн хаалһдан юуна тускар зүтквт?”
34. Зуг эдн тагчг, юңгад гихлә тедн хоорндан кен хамгин икнь болҗамб гиҗ зүтклдсмн.
35. Иисус сууһад, арвн хойр сурһульчан дуудад эднд келв: Кен түрүңкнь болхар седхлә – сүүлңкнь болад, цугтаһиннь дарунь болтн.”
36. Иисус бичкн көвү дуудҗ авад, теврәд, теднә дунд зогсчачкад келв:
37. Кен Мини Нертә төлә иим бичкниг бийдән орулҗ авхла, тиим күн Намаг орулҗ авчана. Намаг бийдән орулҗ авснь, Намаг Илгәсиг орулҗ авчана.
38. Тер цагла Иоанн келв: Багш! Тана нерәр хар сәкүсдиг көөҗәсн кү мадн үзләвидн. “Терүг бичә Тана Нерәр хар сәкүсд көөтхә гиҗ закад мадн зогславидн, юңгад гихлә эн күн маднла хамдан йовдго билә.
39. Иисус келв: “Терүг бичә хөртн, юңгад гихлә Мини Нерәр өвәрцс үзүлсн күн – түүнә хөөн Намаг му келҗ чадшго.
40. Мадна өмнәс эс хәрүцснь – мана төлә болад маднла бәәх. ( маднла эс сөрүцснь – мадна бәәхнь мөн).
41. Таднд ааһ үс өгсн күн ачан авх, юңгад гихлә тадн Мини Христос нер зүүҗ йовнат, гиҗ үнәр келҗәнәв.
42. Нанд иткҗәсн бичкдүдин негинь килнцд уңһасн күүнд теермин чолу күзүнднь бооһад, теңгсин гүүнд чеевснь деер болх бәәсмн.
43. Кемр чини һар чамаг җилвтүләд, иткличн эвдхлә, тәәрәд, бийәсн цааран хайчк хойр һартаһан
44. өткн үкдго болн гиена бәәдг мөңк һалд тусснд орхнь өрәсн һартан Бурхна Теңгрин орн-нутгин мөңк җирһлд орсн деер болх.
45. Кемр чини көл чамаг килнцд орулхар седхлә, көлән тәәрәд хайчк.
46. хойр көлтәһән өтн үкшго һал унтрдго мөңк һалд тусснд орхнь өрәсн көлтәһән Бурхна Теңгрин орн-нутгт мөңк җирһлд орснь деер болх.
47. Кемр чини нүдн чамаг килнцд орулхар седхләнь, нүдән авад хайчктн хойр нүдтәһән
48. өтн үкдго, һал унтрдго мөңк һалд тусснд орхнь өрәсн нүдтәһән Бурхна Теңгрин орн-нутгт орснь деер болх.
49. Юңгад гихлә күн болһн һалар цеврлгдх (әрвслгдх)(давслгдх) посолен?
50. Давсн гисн сән болн кергтә юмн. Болв давсн амтан геехлә, юуһар терүнд амтнь орулхмб? Тегәд давсн амт бийәсн геелго, хоорндан ни-негн эвтәһәр бәәцхәтн.”

Маркас 10 бөлг.
1. Иисус тендәс һарад, Иордана талдан үзгт бәәсн Иудеин һазрмудур ирв. Терүнә өөр дәкн дала әмтн хурҗ, тегәд Иисус эдниг урднь сурһдг кевәрн дасхв.
2. Терүнүр фарисеймуд өөрдәд келсн үгәрнь бәрҗ авхар седәд урцхаҗ: “Залу күүнд гергнәс салх зөв Закан өгнү?
3. Иисус эднәс сурв: Таднд Моисей ю закв?”
4. Эдн хәрү өгв: “Моисей тиим зөв өгсмн, болв залу күн гергнәснь салхларн, саллһна цаас бичх зөвтә.
5. Иисус эднд хәрү өгв: “Зүркн тана дегд хату болсн учрар Моисей таднд гергнәсн салһ зөв өгсмн.
6. Болв экнәс авн Бурхн залу күн болн күүкд күн болтха гиҗ үүдәсмн.
7. Тегәд залу күн эк-эцкән үлдәһәд,
8. эврәннь гергтәһән ниилх зөвтә. Эдн хойр нег бий цогц болх
9. Тегәд Бурхн ниилүлсн хөөн, күн бичә салһтха.”
10. Герт орад, сурһульчнрнь дәкн энүнә тускар Иисусус сурцхаҗ.
11. Иисус эднд келҗ: Кемр залу күн гергнәсн салад, талдан герг авхла, залу гергндән өгсн үгән эвдҗәнә.
12. Кемр гергн залуһасн салад, талдан залуд одхла, тер гергн залудан өгсн үгән бас эвдҗәнә.
13. Иисусар һар күргүлхәр бичкн күүкд болн көвүд авч ирҗ, зуг сурһульчнр тедниг орулсмн уга.
14. Болв терүг Иисус үзн, ик гидгәр уурлад келв: “Бичкдүд Нанур иртхә, тедниг Нанур авч ирхлә бичә харш болтн, юңгад гихлә бичкдүдлә әдл улс Бурхна Теңгрин орн-нутгт орх, Бурхна Теңгрин орн-нутг - теднә.
15. Үнәр таднд келҗәнәв: кен Теңгрин Бурхна орн-нутгиг бичкдүдлә әдл зүркндән эс орулхла, тер күн Теңгрин Бурхна орн-нутгт оршго.”
16. Иисус бичкдүдиг теврәд, һар күрәд әдс өгч.
17. Иисус һарад йовхар бәәсн кемлә, Терүнүр нег күн гүүҗ ирәд, өмннь унад, сөгдәд сурв: “Цаһан седклтә Багш! Мөңк җирһлд тусхин төлә би ю кехмб?
18. Иисус эн күүнд хәрү өгв: “Юңгад Намаг цаһан седклтә гиң нерәднәч? Һанцхн Бурхн цаһан седклтә, талдан нег чигн күн тиим биш.
19. Бурхна зааврмуд чи меддвч: “залу гергн хойр нег-негндән өгсн үг бичә эвд; кү бичә ал; хулха бичә ке; күүнә тускар худлар бичә герчл; кү бичә мекл; эк-эцк хойран күндл.”
20. Тер күн Иисуст келв: Багш, цуг энүг би бичкнәсн авн күцәдв,”
21. Иисус дуртаһар терүнүр хәләһәд келв: “Чамд негхн юмн күцҗәхш; йовад, цуг чамд бәәсн юман хулдад, мөңгинь угатя улст өгчк. Тиигхлә Теңгр деер зөөртә болхч, тегәд ирәд Намаг дах.”
22. Тер күн тиим үгмүд соңсчкад, һундлтаһар һарад йовҗ одв, юңгад гихлә йир байн күн бәәҗ.
23. Иисус сурһульчнр талан хәләһәд келв: “Байн күүнд Теңгрин Бурхна орн-нутгт орхд күчр күнд.
24. Иисусин келсн үг сурһульчнриг әәлһв. Болв Иисус дәкн эднд келв: “Үрдүд Мини! Эврәннь байн зөөртән нәәлҗәх улст Теңгрин Бурхна орн-нутгт орхд күчр күнд.
25. Байн күн Теңгрин Бурхна орн-нутгт ортл, темән амрар зүүнә сүвәр орҗ чадх.”
26. Сурһульчнринь йир алң болад, нег-негнәсн сурцхав: “тиим болхла кен бийиннь әмән аврҗ чадхмб?”
27. Теднүр Иисус хәләһәд келв: “Әмтн кеҗ чадшго, зуг Бурхн ю болв чигн күцәҗ чадна.
28. Тиигхлә Петр Терүнд келв: “Мадн бәәсән үлдәһәд, Таниг дахад йовлавидн.
29. Иисус хәрү өгв: “Үнәр таднд келҗәнәв: герән, ахнр-дүүнрән, эк-эцкән, гергән, үрдүдән, төрсн һазран кесг зовлң үзв чигн, мини болн Байрта Зәңгин төлә
30. үлдәсн күн зун холван өнчән авх, гертә-бүлтә, эк-эцктә, ахнр-дүүнртә, үрдүдтә, һазрта болх, ирх цагт мөңк җирһл авх.
31. Кесг түрүңк болснь сүүлңкнь болх. Сүүлңкнь – түрүңкнь болх.”
32. Тегәд цуһар Иерусалимур күрдг хаалһар йовҗ йовхла, Иисус теднә өмннь йовсмн. Терүнә ардас ик гидгәр әәсн болн сүрдсн улс дахҗ йовсмн. Арвн хойр сурһульчнран дуудад, Иисус дәкн эднд Бийләнь юн болх зөвтәһинь келв:
33. “Мадн өөдән Иерусалимур һарчнавидн. Тенд Күмни Көвүг Бурхна ах әрүн улст болн дегтр бичдг әмтнд бәрүлҗ өгәд, зарһ орулад, Терүг цааҗла харһулад, алх шиидвр һарһад, буру номта улсин һарт өгх.
34. Күмни Көвүһәр наад бәрх, нульмх, цокх, алх. Болв һурв хонад, Күмни Көвүн әмдрх.”
35. Тер цагла Заведеин көвүн Иаков болн Иоанн Терүнүр өөрдәд келв: Багш!Бидн Таниг мана сурсн номиг күцәтн гиҗ эрҗәнәвидн.”
36. Иисус эднәс сурв: “Нанас таднд юн кергтә?
37. Эдн Терүнд хәрү өгв: “Теңгрин Бурхна Туурмҗта Тана орн-нутгт Маднас негнь- Танас барун хаҗуд болн хойрдгчнь – Танас зүн хаҗуд суулһит гиҗ сурҗанавидн.”
38. Иисус хәрү өгв: “Тадн ю сурҗахан медҗәхшт. Мини уусн ааһас ууҗ чадхшит? Мини эдлсн зовлңгиг тадн тесҗ чадхшит?
39. Эдн келцхәв: “Чадхувидн”. Тиигхлә Иисус эднд келв:”Мини зовлңгта ааһас уутх болн Мини зовлң эдлхит.
40. Зуг кен Нанас барун болн зүн хаҗуд суухинь Нанд йилһх зөв уга. Нанас барун болн зүн хаҗуд суух улст эн орм урдаснь белдчксмн.”
41. Энүг соңссн наадк арвн сурһульчнрннь Иаков болн Иоанн уурлцхаҗ.
42. Иисус эдниг дуудад келв: эн делкән хаадуд олн әмтиг даҗрдгинь, ахлачнр әмтн деер эзн болдгинь тадн меднәлмт.
43. Зуг тадн дунд тиим юмн болх зөв уга. Кемр тадн дунд негнтн ик йоста болхар бәәхлә, зарц болг.
44. Кемр тадн дунд негнтн түрүңк болхар бәәхлә, таднд мухла болг.
45. Күмни Көвүн әмт зархар ирсн уга, Бийнь әмтнд заргдад, Эврәннь җирһлән кесгиннь төлә өгәд, әмтиг аврхар ирсмн .
46. Иисус Иерихонур ирҗ. Хөөннь сурһульчнртаһан болн арднь дахсн олн әмтнтә Иерихонас һарад йовҗ йовсн хаалһин өөр Тимеин көвүн Вартимей сууҗ. Вартимей һууль һууһад суудг сохр күн бәәҗ.
47. Хаҗуһарнь Иисус давҗ йовснь соңсад, Вартимей хәәкрв: “Давида Көвүн! Намаг хәәрлтн”
48. Кесг әмтн энүг хәрәд келцхәв: “Бичә хәәкрәд бә” Вартимей улм чаңһар хәәкрв: “Давида Көвүн!Намаг хәәрлтн”
49. Иисус зогсад келв: “Эн күүг Нанур дуудтн, сохр күүг дуудад, энүнд келҗ: “Бичә ә, бос. Иисус чамаг дуудҗана.”
50. Вартимей деерән бәәсн хувцан хаяд, босад, Иисусур өөрдәд ирв.
51. Иисус сурв: “Чамд Нанас юн кергтә болад, дуудад бәәнәч? Сохр күн хәрү өгв: “Багш! Би нүдәрн юм үзхәр седҗәнәв.”
52. Иисус энүнд келв: “Йов, чини иткл чамаг эдгәв.” Вартимей дарунь үздг болад, Иисусин ардас дахад йовв.

Маркас 11 бөлг.
1. Иерусалимур өөрдәд, Елеонск уулын өөр бәәсн Виффагийд болн Вифаньд ирхлә, Иисус хойр сурһульчан илгәһәд теднд келв:
2. “Тадн йовад, тана өмн бәәсн селәнүр ортн. Селәнүр орн, тадн дарунь нег чигн күн сууһад уга, уята баахн элҗгниг үзхт. Энүг сулдхад, Нанур авч иртн.
3. Кемр кен чигн таднас сурхла: “Тадн ю кеҗәнәт? “Деед Эзнд кергтә болҗана, даруньТер хәрү тәвх,” – гиҗ хәрү өгтн.
4. Сурһульчнрнь йовад, уульнцд уята баахн элҗгниг олад, тәәләд авч. Тенд бәәсн әмтнә зәрмнь сурцхаҗ:
5. “Тадн ю кеҗәнәт? Яһад элҗгниг тәәлҗәхмбт?”
6. Сурһульчнр Иисусин келсиг келәд өгхлә, әмтн тедниг тәвчкҗ.
7. Сурһульчнрнь баахн элҗгниг Иисусур көтләд авч ирәд, деернь эврәннь хувцан делгв, тегәд Иисус деернь суув.
8. Иисусин йовсн хаалһд кесг әмтн эврәннь хувцан делгцхәҗ, талдан улс модын бүчрмүд таслад, хаалһднь делгәд йовцхаҗ.
9. Иисусин өмн йовсн болн Иисуста хамдан йовсн әмтн хәәкрлдцәҗ: “Бурхн тууртха! Деед Эзнә төлә йовсн Әдстә болтха!
10. Деед Эзнә төлә Герсн мана Давид эцкин орн – нутг Әдстә болтха! Теңгрт Бурхн тууртха!”
11. Иисус Иерусалимур ирәд, Тер һол сүмд орад, цуг дотрнь бәәснь хәләв. Зуг асхн ора цаг болад, Тер арвн хойр сурһульчнртаһан Вифанюр йовсмн.
12. Маңһдуртнь эдн Вифанас һарад йовхла, Иисусин геснь икәр өлсҗ.
13. Холас Иисус дала хамтхаста инҗрин мод үзәд, өөрдәд хәләҗ, болв көк хамтхаснас үлү юм олҗ чадсн уга, юңгад гихлә инҗр хурах цаг ирәд уга билә.
14. Тегәд Иисус тер моднд келв: “Чини темс нег чигн күн төрүц бичә идтхә.” Сурһульчнрнь Иисусин келсн үг соңссмн.
15. Эдн Иерусалимд ирхлә, Иисус Бурхна һол сүмд орад, тенд хулд кеҗәсн болн хулдҗах улсиг көөв. Тер мөңг сольдг улсин ширәс болн көглҗрһ хулдҗасн әмтнә сандлмудыг көлврүлв.
16. Сүмд бичә юм авч иртн гиҗ закв.
17. Иисус эдниг сурһв: Иигҗ эс бичәтәй: Мини гер зальврлһна гер гиҗ нерәдгтх, зуг тадн болхла энүг деермчнрин кевтр кеҗт.”
18. Дегтр бичдг болн Бурхна әрүн улс цуг эн болсиг соңсад, Иисусиг яһҗ алхин тускар ухалад бәәцхәв. Зуг эдн Терүнәс әәдг бәәсмн, юңгад гихлә цуг олн әмтн Иисусин дасхҗах сурһульд өврәд бәәсмн.
19. Асхн болхла, Иисус балһснас һарад йовҗ.
20. Инҗр модын өөр өрүнднь йовҗ йовад сурһульчнрнь инҗр модн хагсҗ одснь үзв.
21. Петр эн моднла юн болсинь санад Иисуст келв: «Багш! Хәләтн, Тана харасн модн хагсҗ оч.”
22. Иисус эднд хәрү өгв:
23. “Бурхнд итктн! Үнәр келҗәнәв: кемр тадн эн уулд келхлә: “Босад теңгсин уснд ун” гиһәд келн, болн зүркндән маһдл уга иткәд дәкн тана келсн күцх гиҗ иткхлә – тадна келсәр болх.
24. Тегәд таднд келҗәнәв: Тадн итклтәһәр зальврхла, ю сурнат – сурсан авхт.
25. Тадн зальврсн цагтан, ямаран болв чигн күүнә гемнь тәвҗ өгтн, тегәд тана Теңгрин эцк тана килнцитн бас тәвҗ өгх.
26. Кемр тадн күүнә гем эс тәвхлә, тана килнцсиг Теңгрин эцк бас тәвҗ өгшго.”
27. Эдн хәрү Иерусалимур ирҗ. Иисус һол сүмд бәәсн цагт, медәтнр, дегтр бичдг болн Бурхна әрүн улс Терүнүр өөрдәд сурцхаҗ: “Чи ямаран йосар энүг кеҗәнәч? Кен Чамд тиим йос өгсмн?”
28. Иисус эднд хәрү өгв: “Таднас Би бас сурхар бәәнәв. Кемр тадн келхлә Би бас таднд ямаран йосар күцәҗәхән келнәв.”
29.
30. Иоанна кирслһн альдас ирсмб? Теңгрәс эс гиҗ әмтнәс? Нанд хәрүһинь келтн.”
31. Тедн хоорндан ухалад күүндцхәв: Кемр бидн теңгрәс гиҗ келхлә, Тер маднд келх: юңгад тадн терүнд итксн угат?
32. Әмтнәс гиҗ келхлә, олн улсас әәҗәнәвидн, юңгад гихлә тедн Иоанниг әәлдәч гиҗ тоолҗана.
33. Тегәд Эдн Иисуст иим хәрү өгсмн: “Медҗәхшвидн.” Тиигхлә Иисус эднд келв: “Би бас таднд ямаран йосар Би кеҗәхән келшгов.”

Маркас 12 бөлг.
1. Иисус эднд цецн келвр экләд келв: “Нег күн уста үзм тәрәд, шахдг нүк малтад, деернь харулын гер тосхад хашалчкҗ. Энүгән эзн уста үзм тәрҗ урһадг көдлмшчнрт даалһҗ өгәд, бийнь йовҗ одв.
2. Уста үзмин темс цуглулхин цаг ирхлә, эзнь эврәннь ялчан тер көдләчнр тал темсән авхар илгәв.
3. Зуг көдләчнр ялчинь бәрҗ авад, цокад, юм өглго көөчкҗ.
4. Тиигхлә эзн теднүр талдан ялчан тәвҗ, зуг көдләчнр эн ялчинь му келәд, нернь һутуһад, толһаһинь цоолҗ.
5. Тегәд эзн һурвдгч ялчан тәвҗ, зуг тедн терүг алчкҗ.
6. Терүнә хөөн эзн кесг кү эврәннь уста үзмин һазрт көдлҗәсн улсур илгәсмн, зуг тер көдләчнр илгәсн улсиг зәрмнь - цокад, наадкснь – алсмн.
6. Сүүлднь, эзн эврәннь көвүһән илгәһәд келв: “Мини көвүнәс ичх, эмәх.”
7. Көдләчнр көвүһнь үзчкәд келв: “Тер өнчән авх көвүнь. Терүнә әминь өнчинь эзлҗ авхмн.”
8. Көдләчнр көвүһинь бәрҗ авад, алад уста, үзмин һазрас һарһад хайчкиҗ.
9. Тегәд уста үзмин һазрин эзн ирхләрн көдләчнриг яахмб? Эн ирәд, хар саната, көдләчнриг алад, уста үзмин һазран талдан улст өгх.
10. Тадн Бурхна Бичгт төрүц умшсн угавт: тосхачнрин һолсн чолун герин өнцгин һол чолун болв.
11. Эн Бурхнас ирсн өвәрцс маднд өврмҗ болҗану?”
12. Иисус эн цецн келвртән теднә тускар келҗәхнь дотран медәд, Иисусиг тедн бәрҗ авхар седҗ, зуг олн әмтнәс әәҗ. Тегәд Иисусиг үлдәһәд, тедн йлвҗ оч.
13. Терүнә хөөн Иисусиг келсн үгәрнь бәрҗ авхин төлә, эдн зәрм фарисеймудыг болн Иродын улсиг Терүнүр тәвҗ.
14. Тедн ирәд, Иисуст келҗ: “Багш! Та үнәр келҗ, Бурхна үгәр дасхнат, гиҗ меднәвидн, юңгад гихлә Та күүнә чирә хәләлго, үн келнәт. Тана ухаһар болхла, маднд кесаврт алв өгч болхий аль угай? Кесаврт алв өгсмн аль угай?”
15. Болв Иисус мекнь медсмн, тегәд теднд келв: “Тадн Намаг юңгад келсн үгәрм бәрҗ авхар бәәнәт? Алв өгдг деншгән авад иртн, үзүлтн.”
16. Тедн деншг авч ирв. Тегәд Иисус эднәс сурв: “Кенә зург болн тәвсн һар эн деншгт зурата? Эдн келв: “Кесарин”
17. Тиигхлә Иисус эднд келв: “Кесарин юмиг кесарьт өгтн. Бурхна юмиг Бурхнд өгтн.”
Тер хәрүһинь соңсад, тедн алң болв.
18. Хөөннь Иисусур әмдрлһнд иткдго садукеймуд ирәд сурв:
19. “Багш! Моисей келсмн: кемр үрн уга бәәсн күн өңгрхлә, тер күүнә ахнь эс гиҗ дүнь белвсн үлдсн гергнь ахиннь тохминнь шинрүлхин төлә бийдән авх зөвтә.
20. Мадн долан ах-дүүнр биләвидн. Ууһн ах гер авад өңгрҗ одв. Эн үрн уга билә.
21. Хойрдгч ахнь эн гергиг авад бас өңгрҗ одв, эн бас үрн уга билә. Һурвдгч ахтань бас тиим юмн учрв.
22. Эн гергнлә долан ах- дүүнр гер авад, бәәһәд өңгрсмн, зуг цуһар үрн уга бәәсмн. Хамгин сүүлднь гергн өңгрҗ.
23. Тегәд әмдрнә хөөн, эн кенә гергн болхмб? Юңгад гихлә эн цуһараһиннь гергн болсмн.»
24. Иисус келв: “Тадн Бурхна Әрүн Үг болн Бурхна чидл-күч медҗәхшит, тегәд чигн эндүрҗәнәт.
25. Юңгад гихлә әмдрснә хөөн гер авдмн биш, хәрд һардм биш, зуг Бурхна элчнр болад бәәдм.
26. Өңгрсн улс әмдрх гиҗ Моисейин дегтрт бичәтә бәәснь, тадн умшсн угавт? Бурхн Мойсейд у тернового куста иигҗ келсмн. “Би – Авраамин Бурхн, Исаакин Бурхн болн Иаковин Бурхн!”
27. Эн Бурхн үксн улсин биш. Эн Бурхн әмд улсин Бурхн, Тегәд тадн йир икәр эндүрҗәнәт.”
28. Эн зүтклдә нег дегтр бичдг күн соңссмн болн үзсмн. Иисусин өгсн хәрүһинь таасад, өөрдәд Терүнәс сурв: Багш! Хамгин ик заавр ямаран?
29. Иисус энүнд келв: “Хамгин түрүнк ик заавр: “Израиль, соңс! Мана Деед Эзн Бурхн – һанцхн Бурхн.”
30. Эврәннь Деед Эзн Бурхндан цуг зүркәрн, цуг седкләрн, цуг чидләрн болн цуг ухаһарн – дурл! – эн түрүңк заавр.
31. Хойрдгч заавр: “Бийләһән әдл эврәннь өөрән бәәсән дурл.”. Эн хойр заавр ик чинртә болн эднәс давунь уга.”
32. Тер дегтр умшдг күн келв: “Йир сән, Багш! Та үнәр келвт: Бурхн негн, һанцхн. Терүнәс талдан Бурхн уга.
33. Тегәд Бурхиг цуг зүркәрн, цуг ухаһарн, цуг чидләрн, цуг седкләрн дурлҗ болн өөрән бәәсән бийләһән әдл дурлсн – энүнәс даву юмн уга, эн цуг бәрцәс даву болҗана.
34. Иисус ухатаһар өгсн хәрүһинь үзәд, энүнд келв: “Чи Теңгрин Бурхна орн-нутгас хол биш, өөрхн бәәнәч.” Терүнә хөөн нег чигн күн Иисуст сурвр өгч чадсн уга.
35. Иисус сүмд цааранднь дасхв: «Христос – Давидин көвүн гиҗ юңгад дегтр бичдг улс келцхәнә?”
36. Давид бийнь Әрүн сәкүсәрн келсмн: Деед Эзн мини Деед Эзнд келв: “Мини барун бийд су, Чини хортдудиг Чини көлд тәвтл.”
37. Тегәд Давид Терүг Мини Деед Эзн гиҗ нерәдҗәхлә, яһад Эн энүнә көвүн болҗахмб? Дала әмтн Иисусиг йир таастаһар соңссмн.
38. Цааранднь Иисус иигҗ дасхв: “Олн әмтнә хургт күндлснд болн ут хувц өмсхдән дурта дегтр бичдг улсас бийән саглтн.
39. Нәр болсн цагт ачта ормд кевтхдән дурта, синагогмудт болхла деегшән һарад суухдан дурта улс.
40. Эдн белвсн күүкд улсин герт одад, ик олз бийдән төлә, худлар удан зальврцхана. Тегәд эдн ик догшар цааҗла харһх? (цааҗлгдх)
41. Терүнә хөөн Иисус сүм дотр бәрцин хәәрцгин сууһад, яһҗ әмтн мөңг тәвсинь хәләсм. Кесг байн улс далаһар тәвҗ.
42. Нег угатя белвсн күүкд күн ирәд хойрхн деншг тәвҗ, тернь кодрант
болҗана.
43. Иисус Эврәннь сурһульчнран дуудад келв: «Би таднд үнәр келҗәнәв, эн угатя белвсн гергн цугтаһаснь икәр хәәрцгт тәвв,
44. Юңгад гихлә цуг әмтн эврәннь байн зөөрәсн тәвв, зуг белвсн күүкд күн угатя болад, бәәсн эдлвриннь мөңгән цугтаһнь бәрцд тәвв.

Маркас 13 бөлг.
1. Иисусиг Иерусалимин сүләс һарч йовхлань, Терүнә нег сурһульчнь келв: “Багш!Эн бәәшңгүд ямаран үнтә сән чолуһар бәрснь хәләһит.”
2. Иисус энүнд хәрү өгв: “Ик бәәшңгүдиг үзҗ бәәнч? Цуг эн хамхрад хольврҗ одх, чолун деер чолун үлдшго.”
3. Иисус Элеона уул деер сүмин өмн суутл, Петр, Иаков, Иоанн болн Андрей ирәд сурв ;
4. “Кезә эн болхмб? Цуг Тана келссн юмн кезә болхнь ямаран темдг медүлхмб?
5. Иисус эднд экләд келв: Болһатн, саглҗ бәәтн! Тадниг кен чигн худл үг келәд, бий талан татад төөрүлхәр седх.
6. Юңгад гихлә кесгнь Мини Нерәр ирәд: “Би Христосв,” – гиҗ келәд олн әмтиг меклх.
7. Кемр тадн холд болн өөрхнд болсн дәәнә тускар соңсхларн, бичә әәцхәтн, юңгад гихлә тер болх зөвтә, зуг эн чилгч биш.
8. Келн-әмтн нег- негнәннь өмнәс босад буцлтх болн орн-нутгуд хоорндан бас босад буцлтх. Энд-тенд һазрин чичрлһн болн харһнлһн болх. Цуг эн күүкд күүнә цаһан төр болҗах зовлңгин эклцтә әдл.
9. Тадн болхла, саглҗ бийән хәләҗ бәәтн. Нанас көлтә тадниг зарһд өгх болн синагогмудт цокх. Мини тускар үн келҗ өгхин төлә болн герчлхин төлә, хаадудын болн толһачнрин өмн тадниг зогсах.
10. Болв түрүләд Мини туск Байрта Зәңг цуг келн-әмтнд цәәлһҗ келгдхнь лавта.
11. Тадниг бәрҗ авад, толһачнрин, хаадудын өмн зогсахла, тедн ямаран үг келхән урдаснь бичә ухалҗ зовтн.
Тер цагт Бурхна өгсн үгмүд келтн, юңгад гихлә тадн биш, Әрүн Сәкүсн келх.
12. Ахнр нег-негән бәрүлҗ өгх болн эцкнь эврәннь үрән бәрүлҗ алулх.
13. Мини Нернәс көлтә цугтан таднд дурго болх. Зуг сүл күртл, эн дала зовлң тессн болн даасн күн-авргдх.
14. Әәлдәч Даниилын келсәр-умшҗасн әмтн меддтхә - әрүн ормд цань уга җигшүртә юм үзхләрн Иудейд бәәсн улс уул тал гүүтхә.
15. Герин ора деер бәәснь, бууҗ герүрн хувцан авхар бичә ортха.
16. Кеер бәәснь хувцан авхар хәрү гер талан бичә эргҗ иртхә.
17. Тер өдрмүдт саата болн көкүл күүкд улс ик зовлңгта болх.
18. Киитн үвләр тер өдрмүд бичә болтха гиҗ зальвртн
19. Юңгад гихлә тер цагт һашута болн йир уйдлта (зовлңгта) юмн болх. Тиим юмн нарта орчлң Бурхн үүдәснәс нааран ода күртл үзгдсн уга. Хөөннь чигн тиим юмн үзгдшго.
20. Кемр тер өдрмүдиг Бурхн эс ахрдулсн болхла, нег чигн күн әмд үлдшго, авргдшго билә. Зуг эврәннь шүүҗ авсн улсин төлә Бурхн тер һашута өдрмүдиг ахрдулх.
21. Кемр таднд кен болв чигн келхлә: “Христос эн бәәнә эс гиҗ Христос тенд бәәнә,” – гиснднь бичә итктн.
22. Юңгад гихлә худлч “Христосмуд” болн худлч әәлдәчнр ирх цаг болх. Тенд Бурхнд иткдг, Бурхн “шүүҗ авсн улсиг меклхәр, төөрүлхәр седәд ик өвәрцс болн темдгүд үзүлх.
23. Би таднд эртәснь тодрхаһар цәәлһҗ, медүлҗ келҗәнәв, тегәд оньган өгәд, ухалад, бийән саглтн.
24. Тер һашута, зовлңгта өдрмүдин хөөн нарн харңгурдх, сар герл өгдгән уурх.
25. Теңгрин оддуд унх, теңгрин чидл нәәхлҗ көндрх.
26. Тегәд Күмни Көвүн алдр туурмҗтаһар болн чидлтәһәр үүлн деер ирҗ йовхинь цуг әмтн үзх.
27. Эврәннь шүүҗ авсн улсан дөрвн үзгәс, һ азрин захас теңгрин зах күртл цуглулхин төлә эврәннь элчнрән тәвх.
28. Үлгүрләд келхлә, инҗрин мод авхмн: терүнә бурас җөөлрәд бәәхлә, зун өөрдҗ ирсинь тадн меднәт.
29. Терүнлә әдл, цуг келсн тоот күцҗәхнь үзхләрн, тадн эн цагин ирлһн өөрхн, үүднә өөр бәәхинь медәд автн.
30. Үнәр Би таднд келҗәнәв: “Эн үйнр чиләд уга бәәтл, цуг эн юмн ирх,
31. Теңгр һазр хойр уга болх, уурх, зуг Мини келсн үгмүд мөңкинд сольгдшго.
32. Тер өдрмүд кезә ирхинь нег чигн күн медхш. Бурхна Элчнр чигн болн Күмни Көвүн медхш. Һанцхн Мини Эцкм меднә.
33. Бийән саг-сергг бәртн, юңгад гихлә кезә тер цаг ирхнь тадн медхшлмт.
Иисусин келсн цецн келврин һол ухан ирх цагла ирлцүлҗ болхмн.
34. Нег күн гертәсн холагшан һарад йовҗаһад, цуг ялчнртан даалһввр өгв. Үүд манҗасн ялчд оньдин белн болтха гиҗ эзн закв.
35. Бийән саг-сергг бәртн! Яһад гихлә герин эзн кезә ирхнь тадн медҗәхшт. Эзн сөөни өрәллә чигн, өрүн өрлә чигн, асхндан чигн, эр така хәәкрлһнлә эзн күн ирҗ чадх, Тадн терүгнь медҗәхшт.
36. Тадниг унтсн цагла, герин эзн бичә генткн иртхә.
37. Биийән саг-сергг болн оньдин белн бәртн гиҗ, Би таднд болн цуг әмтнд келҗәнәв.”

Маркас 14 бөлг.
1. Паасхин болн эс искәсн һуйрин байрин өдр иртл хойр өдр үлдсмн. Дегтр бичдг болн Бурхна ах әрүн улс Иисусиг нуувчар бәрҗ авад алхар ухалцхаҗ.
2. Эдн хоорндан келцхәҗ: “Байрин өдрлә Иисусиг бәрҗ болшго, юңгад гихлә олн әмтн үүмлдәд буцлдх.
3. Иисус Вифаньд бәәсн цагт, хальдвр гемтә Симона герт одад, хот уудг ширән өмн суусмн. Күүкд күн Симона герт орад, Иисусур өөрдв, энүнә һартнь алебастрас кесн буһшд эрднь тосн билә. Эн күүкд күн буһшин амнь секәд, Иисусин толһа деер кеһәд бәәв.
4. Тенд суусн әмтнә зәрмнь уурлад, нег-негндән келцхәҗ: “Яһад тоолвр угаһар мөңг һарһҗахмб?
5. Эн үнтә тосиг хулдҗ болх билә, һууль һууҗҗах әмтнд мөңгинь өгхмн билә.” Эдн күүкд күүг гемшәһәд бәәҗ.
6. Болв Иисус келсинь медәд, теднд келв: Юңгад эн гергиг эмәлһәд бәәнәт? Эн Нанд ик сән керг кеҗәнә.
7. Юңгад гихлә һууль һуудг улс кезә чигн таднла бәәх, болв Би таднла оньдинд бәәшгов.
8. Эн гергн Мини цогциг оршалһнд белдв, эн бәәсәрн, чадсарн Нанд ик керг кеһәд, нөкд болв.
9. Таднд үнәр келҗәнәв: “Альд болв чигн, цуг делкәд Байрта Зәңг келгдхлә, эн гергиг мартшго, ю кесинь бас төрүц мартгдшго – олн әмтнд келгдәд бәәх.”
10. Иуда Искариот гидг нертә арвн хойр сурһульчнрин негнь Иисусиг бәрҗ өгхәр седәд, Бурхна ах әрүн улсур ирв. Энүг Бурхна ах әрүн улс соңсад, икәр байрлад, энүнд мөңг өгх болҗ. Түүнә хөөн эн Иисусиг бәрүлх эвтә цаг хәәдг болв.
11.
12. Эс искәсн һуйрин байрин түрүн өдр ирв. Эн өдр пасхальный хурһ алад белдг бәәсмн, сурһульчнрнь Иисусас сурв: “Паасх байрин хот Та альд эдлх санатавт? Мадн одад белдәнвидн.?
13. Иисус хойр сурһульчдан келв: “Балһс ортн. Тенд буһшта ус авч йовсн кү үзхт.
14. Энүнә ардаснь дахтн, орсн гертнь орад, герин эзнднь Мини келсн үг келтн: “Би сурһульчнртаһан Паасх байрин хот альк хорад эдлҗ болхинь танас сурҗанав.”
15. Герин эзн таднд у болн өргн, деер белдчксн хора үзүлх. Эн хорад Паасхин хот белдтн, “– гиҗ Иисус Эврәннь сурһульчнртан келв.
16. Балһс орад йовсн сурһульчнрнь тер күүнә герт, деерк хоранднь Иисусин келсәр Паасхин асхни хот белдв, тиигҗ Иисусин келсн үгнь цуһар күцв.
17. Тенд Иисус арвн хойр сурһульчнртаһан Паасхин асхни хотан эдлцхәв.
18. Тедн хот эдлҗәх цагла Иисус келв: «Таднд үнәр келҗәнәв: тадна негнтн Намаг бәрүлҗ өгх .”
19. Тенд йир икәр һундад, күн болһн Терүнәс сурв: “Би биший?”
20. Иисус келв: “Таднас, арвн хойрас негнь Нанла һарарн нег ааһд шүүслсн, тер Намаг бәрәд өгх.
21. Болв Күмни Көвүн Бурхна Үкд бичгдсн хаалһар йовҗ йовна. Зуг Күмни Көвүг бәрүлҗ өгсн күн зовлң эдлх, тер күн төрлго бәәсн болхнь, сән болх билә.”
22. Хот эдлҗәсн цагла, Иисус өдмг авад, әдсләд, хуһлад, сурһульчнртан өгәд келв: “Авад идтн. Эн Мини цогц.»
23. Дарунь ааһ авад, ханлтан өргәд, эднд өгв. Цуг сурһульчнринь ааһас уув.
24. Иисус эднд келв: Эн Мини Шин бооцана цусн, олн улсин килнцс тәвүлхин төлә асхрҗах.”
25. Таднд үнәр келҗәнәв: “Уста үзмин темсәс тер өдр күртл уухшв, шин чаһр Мини Теңгрин эцкин орн-нутгт уутл.”
26. Иисус эднд келв: “Эн сө тадн итклән геһәд, Намаг үлдәхт, юңгад гихлә бичәтә: Хөөчиг алхла – хөд тарҗ одх.
27.
28. Болв хөөнь Би әмдхв. Би Галилейд тадниг күләхв.”
29. Петр Иисуст келв: “Цугтан Таниг үлдәв чигн, би төрүц цөкрлшгов”
30. Иисус Петрт келв: “Үнәр чамд келҗәнәв, эн сө эр така хойр дәкҗ хәәкрлт, чи Нанас һурв дәкҗ цөкрхич”.
31. Зуг Петр улм чаңһур давтв: “Кемр нанд Танла хамдан үкх учр харһвчн, би Танас хооран цухршгов.” Цуг сурһульчнрнь бас тиигҗ келцхәв.
32. Гефсимания гидг һазрур эдн ирхлә, Иисус Эврәннь сурһульчнртан келв: “Би одад зальврнав, тадн Намаг энд күләҗәтн.”
33. Иисус Бийләһән Петриг, Иаковиг болн Иоанниг дахулв. Зовлң болн һашудлһн Иисусин зүркнь үүмүлв.
34. Иисус эднд келв: “Мини седкл үкм дүңгә зовҗана. Мини өөр серглң бәәтн, бичә унттн.”
35. Тер невчк хооран һарад, һазр деер чирәһән киисәд, эн зовлңгас хәәрлхин арһ бәәвзә гиһәд зальврв.
36. Иисус келв: “Аава! Эцк Мини! Та цугинь чаднат. Арһ бәәхлә, эн ааһ мини хәврһәр һарһтн. Болв Миниһәр биш, Танаһар болтха!”
37. Иисус хәрү сурһульчнр талан ирәд, тедниг унтснь үзв. Петрт келв: “Симон! Чи унтвчи? Нег частан чи унтлго бәәҗ чадҗахшийт?
38. Җилвтлһнд орлго бәәхин төлә, серглң бәәтн, зальвртн. Сүмсн сергмҗтә, чидлтә, цогц чинән – чидл уга.
39. Иисус теднәс невчк цааран һарад, келсн үгән дәкн давтад зальврв.
40. Иисус ирәд дәкн тедн унтснь үзв, юңгад гихлә теднә нүднә зувкнь күндрҗ оч. Эдн нүдән секҗ чадлго, ю келхән медсн уга.
41. Һурвдад Иисус ирәд эднд келв: “Тадн одачн амрад, унтад бәәнтә? Болҗана. Цаг ирв. Күмни Көвүн килнцтә әмтнә һарт бәрүлҗ өггдх.
42. Бостн, йовий, цаатн Намаг бәрүлҗ өгх күн өөрдәд аашна.
43. Иисус үгән келә бәәтл, Иуда ирв, эн арвн хойр сурһульчнрас негнь билә. Энүнлә үлдтә җидтә дала әмтн ирҗ. Эдниг медәтнр, дегтр бичдг болн Бурхна ах әрүн улс илгәҗ.
44. Урвач Иуда тер улсла үгцәд күүндәд авчкад, иигҗ келв: “Мини үмссн – Иисус болх, Терүг бәрҗ авад, харулд өгтн.”
45. Иуда шулуһар Иисусур өөрдәд, үмсәд келв:”Багш”
46. Тиигхлә эдн Иисусиг бәрәд авчкв.
47. Иисуста бәәсн әмтнәс негнь һаран өмнәгшән татад, үлдән һарһҗ авад, Бурхна ах әрүн ах күүнә мухлаг цокхла, үлднь терүнә чикинь тәәрчкв.
48. Иисус эн әмтнд келв: “Тадн үлд болн җид авсн, Намаг бәрхәр ирвт, Намаг деермч гиҗ санҗанат? Өдр болһн Би таднла сүмд сууһад, тадниг сурһдг биләв. Намаг тадн көндәсн угат. Болв урдаснь медҗ әәлдәч Бурхна Бичгт бичснь күцгдтхә.
49.
50. Тиигхлә цуг сурһульчнрнь Иисусиг үлдәчкәд, гүүһәд йовҗ одцхаҗ.
51. Зуг нег баахн көвүн Иисусин ардаснь дахҗ йовсмн. Эн бийән хучаһар бүрксн йовҗ.
52. Цергчнр энүг бәрҗ авхар седхлә, тер бийән бүрксн хучаг теднә һарт үлдәһәд, бийнь хувцн уга, нүцкәр гүүҗ оч.
53. Иисусиг Бурхна әрүн ах күүнүр авч ирҗ, тенд цуг медәтнр, дегтр бичдг болн Бурхна ах әрүн улс цуглрсн бәәҗ.
54. Петр Иисусин ардас хол биш йовад, Бурхна әрүн ахин хаша дотр орв. Тенд эн ялчнрта шачах һалын өөр дуладад суув.
55. Бурхна ах әрүн улс болн цуг синедрион Иисусиг гемшәхәр седәд, үклин засчла харһулх герчллһс хәәвчн, зуг олҗ чадсмн уга.
56. Кесгнь Иисусиг гемнхәр худл герчлһс келвчн, теднә худлнь нег-негнләһән ирлцсмн уга.
57. Зәрмнь босад дәкн худл Иисусин тускар келцхәҗ:
58. “Мадн Иисус иигҗ келҗәснь соңславидн: “Би эн әмтнә тосхсн сүм хамхлад, һурвн өдрин туршарт әмтн эс тосхдг сүм босхҗ чадхув.”
59. Зуг эн герчллһн күцц эс болсмн
60. Тиигхлә Бурхна әрүн ах күн босад, Иисусас сурв: “Юңгад Чи хәрү эс өгнәч? Юңгад эдн Чамаг гемшәҗәхмб?
61. Болв Иисус тагчг билә, нег чигн үг келсн уга. Бурхна әрү ах күн дәкн Терүнәс сурв: Чи Христосвч? Әдстә Бурхна Көвүн болҗанач?
62. Иисус келв:”Э-э, Би. Тегәд Күмни Көвүг Бурхна барун тал сууснь болн наран теңгрин үүлд деер аашсинь тадн үзхит”
63. Тиигхлә Бурхна ах әрүн күн эврәннь хувцан шуучад келв: “Тадн соңсвт? Түүнәс үлү ямаран герч таднд кергтәв?
64. Тадн Бурхиг му келҗәснь соңсвт? Тегәд тадн энүнә тускар ю келцхәнәт? Тедн цуһар Иисус үкх зөвтә гиҗ келцхәв.
65. Зәрмнь Иисус деер нульмад, нүднь бооһад, чирәһәрнь цокад келҗ: “Кен цокснь әәлдҗ кел? Зарцнр бас Терүг цоксмн.
66. Петр ардк хашад бәәсн цагла Бурхна ах әрүн күүнә нег зарц күүкд күн ирҗ.
67. Эн Петриг һалын өөр сууснь үзәд, сәәнәр Петриг хәләчкәд келв: “Назаретин Иисусла чи бас биләч?”
68. Зуг Петр гөрдәд келв: “Чини келсичн би медҗ чадҗахшв”. Тегәд Петр өмнк хашаһур һарч йовхла, эр така хәәкрв.
69. Зарц күүкд күн дәкн Петрин үзчкәд, өөрән бәәсн әмтнд келв: “Эн бас Назаретин Иисусин үр.”
70. Петр дәкн Иисусиг меддгов гиҗ гөрдв. Невчкн цаг давҗ одхла, тенд зогсҗасн әмтн дәкн Петрт келцхәв: “Чи теднә негнь болҗанач, юңгад гихлә чи Галилеяс”
71. Тиигхлә эн андһар өгч келв: “Тана келҗәсн күүг би меддгов”
72. Дарунь эр така хойрдад хәәкрҗ, тегәд Петрин сананднь(уханд) Иисусин келсн үгмүд сангдв: “Эр така хойрдад хәәкрлтн, чи һурв дәкҗ Намаг меддгов гиҗ гөрдхч (келхич). Тегәд Петр һашун нульмсан асхрулад уульв.

Маркас 15 бөлг.
1. Өр цәәҗ йовсн цагла Иисусин тускар медәтнр дегтр бичдг, Бурхна ах әрүн улс болн цуг синедрион селвлцәд шиидцхәҗ. Эдн Иисусиг күләд Пилатур авч оч.
2. Пилат Терүнәс сурҗ: Чи Иудеин хан болҗахмбч? Иисус хәрү өгв: “Чи тиигҗ келҗәнәч.”
3. Бурхна ах әрүн улс Иисусиг йир икәр гемшәцхәв.
4. Тиигхлә Пилат дәкн Иисусас: “Кесг күн Чамаг гемшәхин төлә герчлҗәхнь Чи үзҗәнәч? Теднд хәрү юңгад эс өгнәч?”
5. Болв Иисус нег чигн гемшәлһна хәрү өгсн уга, тегәд Пилат йир икәр өврәд бәәв.
6. Паасхин сән өдрлә Пилат тер цагт бәәсн авчясар нег кү түүрмәс сулдхдг бәәҗ. Ямаран кү түүрмәс сулдххнь олн әмтн шүүҗ авдг бәәҗ.
7. Тер цагт Варрава түүрмд сууҗ, эн эврәннь буцлт кесн әмтнлә хамдан кү алсмн бәәҗ.
8. Дала әмтн цуглрад, Пилатыг байрин өдрлә түүрмәс нег кү сулдхтха гиҗ сурҗ.
9. Пилат эднәс сурҗ: “Тадн намаг Иудеин улсин хааг сулдхтха гиҗ сурхар бәәнәт?
10. Бурхна әрүн ахулс Иисуст үлү үзәд, тегәд Терүг зарһд бәрүлснь Пилат медчксмн.
11. Пилатас Варравиг сулдххин төлә суртн гиҗ, Бурхна ах әрүн улс олн әмтиг күчәр түкрсмн.
12. Пилат теднәс сурв: Иудеин хан гиҗ тадн нерәддг Иисусла би ю кехмб?
13. Тедн хәәкрлдәд бәәҗ: “Кирстд хадтн.”
14. Пилат сурв: “Ямаран му юм Тер кесмб?” Зуг эдн улм чаңһур хәәкрлдв: “Кирстд хадтн”
15. Тегәд Пилат олн әмтнд сән болҗ үзгдхәр, Варравиг сулдхв, болв Иисусиг цокад, кирст хадтн гиҗ закв.
16. Салдсмуд Иисусиг бәәшң дотр бәәсн преторийд орулад, цуг цергән цуглулв.
17. Тедн Иисуст улан өңгтә хаана хувц өмскәд, толһа деернь хатханчгар гүрсн титм өмскәд
18. инәлдәд, наад бәрәд келв: “Иудеин Хан! Байрл!”
19. Тедн Иисусиг бураһар толһаһарнь цокад, Терүнүр нульмад, наад бәрәд, өвдг деерән сөгдцхәв.
20. Тедн Иисусар наад бәрснә хөөн, улан өңгтә хаана хувцинь тәәләд, Бийиннь хувцнь өмскәд, кирст хадулхар көтләд йовв.
21. Эн цагла Симон нертә Кирияна күн, Александр Руф хойрин эцк, тәрәнәс йовҗ йовсмн. Симон теднә өөр йовхлань, энүг күчәр Иисусин кирс авч йовтха гиҗ закв.
22. Иисусиг “Маңнан орм” нертә Голгоф гидг һазрур авч ирҗ.
23. Иисуст миррин уста чаһр уутха гиһәд өгхлә, Иисус уусн уга.
24. Салдсмуд Иисусиг кирст хадчкад, эдн җирв хаяд, Терүнә хувц хоорндан хувацхаҗ.
25. Һурвн час болсн цагла Иисусиг кирст хадсмн.
26. Иисусин толһа деер тедн эврәннь дурар гемшәҗәх цаас наалдулҗ. Эн цаасн деер тедн иигҗ бичсмн: “Иудейин Хан”
27. Терүнә өөр хойр деермч күн бас кирст хадгдв: негнь – барун талас, хойрдгчнь – зүн талас.
28. Тиигҗ Бурхна Үгд бичснь күцв: «Тегәд Терүг деермчнрлә әдлцүлв. (әдл гиҗ санв )
29. Эн цагла хаҗуһарнь йовҗ йовсн Терүг му келәд, хәәкрлдәд бәәв.
30. Эдн толһаһарн заңһад, наад бәрәд келцхәҗ: “Чи сүмиг хамхлад, һурвн хонгин туршарт тосххв гиҗ келләч. Ода Бийиннь әмән харсад, кирсәс бу.”
31. Бурхна ах әрүн улс дегтр бичдг улсла бас Иисусар наад бәрәд, инәлдәд, нег-негндән келцхәҗ: “Талдан улс аврдг, болв Эврә Бийән аврч чаддго.
32. Ода Христос, Израилин хан болхла кирсәс бууһад ирхлә, тегәд бидн Иисуст иткхвидн.” Терүнлә хамдан кирст хадгдсн деермчнр Терүг бас му келцхәҗ.
33. Зурһан часас авн йисн час күртл цуг һазр деер харңһу болв.
34. Йисн час болҗ йовхла, Иисус чаңһур хәәкрв: “Элои! Элои! Ламма савахфани? Тернь - эн: “Бурхн Мини ! Яһад Та Намаг үлдәвт?”
35. Тенд зогсҗасн улсин зәрмнь энүг соңсчкад келцхәҗ: “Тер Илияг дуудҗана?”
36. Теднәс негнь дарунь гүүҗ одад, кенчриг уксусар норһад, бура деер бооһад Иисуст уутха гиҗ өгәд келв: “Хәләхм, Илия ирҗ Терүг кирсәс буулһҗ авхий?”
37. Иисус чаңһур хәәкрв, әмнь һарч одв.
38. Тер дарунь һол сүмин көшг деерәс авн дора күртл тасрҗ одв.
39. Римин цергин толһач Иисусин әмнь һарсинь үзәд келв: “Эн йоста Бурхна Көвүн бәәҗ!.”
40. Тенд холас хәләһәд, цугнь үзсн күүкд улс билә. Тенд дунд Мария Магдалена, Мария, Иаковин болн Иосин эк, болн Саломия
41. Эдн Иисусин ардас ирсмн, Терүнд Галилейд нөкд болсмн бәәҗ. Иисусин ардас дахад, Иерусалимд ирсн талдан чигн дала улс тенд бәәсмн.
42. Суббот өдрин өмн асхн билә,
43. Арифафеяс Иосиф гидг күн ирҗ. Иосиф Деед хургт орлцдг болн Теңгрин Бурхна орн-нутг ирхнь күләдг бәәсмн. Эн күн зөрмгтәһәр Пилатур орад, Иисусин цогц өгтн гиҗ сурсмн.
44. Иисусин әмнь иим шулун һарснднь Пилат алң болад, цергин толһачиг дуудад сурв: “Иисусин әмнь кезә һарв?”
45. Цергин толһачас Иисусин әмнь һарснь медәд, Пилат цогцнь Иосифт өгв.
46. Иосиф некмр эд хулдҗ авад, Иисусин цогц кирсәс буулһв. Эн некмр эдар Иисусин цогц ораһад, уулын көндәд чавчсн шин оршалһна яршгт тәвв. Оршалһна яршг бәәсн уулын көндән үүдиг ик чолуһар тулчкв.
47. Иисусин цогцинь альд тәвсинь Мария Магдалена болн Иосиин эк Мария үзчхәҗ.

Маркас 16 бөлг.
1. Бурхна Суббот өдр давхла, Мария Магдалена, Иаковин эк Мария болн Саломия сәхн каңкнсн үнртә тос хулдҗ авад, Иисусин цогцинь тосар түркхәр ирҗ.
2. Долан хонгин түрүн өдрин өр цәәһәд, нарн һарч йовхла, эдн хадын көндәд бәәсн оршалһна һазрур ирв.
3. Эдн тигәрән йовҗ йовад, нег-негнәсн сурлдад бәәсмн: “Оршалһна яршг бәәсн хадын көндән үүдиг тулчксн ик чолуг кен маднд нөкд болҗ хооран түлкҗ өгхмби?”
4. Болв эн күүкд улс ирәд, тер ик гидг чолуг хадын көндән үүднәс цааранднь түлкәд тәвчкснь үзв.
5. Эдн хадын көндәд бәәсн оршалһна һазрур орад, баһ наста, цаснла әдл цаһан хувцта көвү барун бийд сууснь үзв. Ик гидгәр эн күүкд улс әәһәд, чичрәд бәәсмн, зуг эн келв:
6. Бичә әәтн. Тадн кирст хадгдсн Назаретин Иисусыг хәәҗәнәт? Тер эдн уга. Тер әмдрлә! Терүнә кевтснь ормнь эн бәәнә.
7. Ода шулуһар йовад, Терүнә сурһульчнрт болн Петрт келтн. Иисус таднас түрүләд Галилейт тадниг күләҗәнә. Урднь Иисус келсәр, тадн Терүг Галилед үзхт”
8. Икәр әәсн болн өврсн күүкд улс оршалһна һазрас һарад ирув. Тегәд тедн йир икәр әәсндән, нег чигн күүнд юм келсмн уга бәәҗ.
9. Долан хонгин түрүн өдрин өрүн өрлә Иисус әмдрәд, Мария Магдаленд түрүн болҗ үзгдҗ ирсмн. Эн Марияс Иисус урднь долан хар сәкүс көөҗ һарһсмн.
10. Мария Магдалена йовад, Иисусиг дахсн улст үзсән келҗ өгсмн эдн Иисуст санань зовад, уульдад, һундад бәәсн бәәҗ.
11. Болв Иисус әмдрәд, Марияд үзгдҗ ирснь(ирснднь) эдн итксмн уга.
12. Терүнә хөөн Иисус талдан бәәдл дүрстәһәр селәнүр орҗ йовх хойр күүнд үзчдәд ирҗ.
13. Тер хойр күн ирәд наадксндан эн йовдлын тускар келхлә, болв тедн тер хойрт бас итксмн уга.
14. Терүнә хөөн арвн негн сурһульчнртан хот ууҗахлань Иисус ирәд үзгдҗ. Иисус сурһульчнран уурлҗ, юңгад гихлә эдн хату зүрктә болн иткл уга болад, Әмдрсн Иисусиг үзсн итксмн уга.
15. Иисус сурһульчнртан келв: Цуг орчлң эргәд, Бурхна Байрта Зәңг цуг келн-әмтнд келәд йовтн.
16. Байрта зәңгд иткәд, килнцән хаяд бийән уснд кирслсн күн – авргдх, әс иткснь – цааҗла харһх.
17. Байрта Зәңгд итксн улст иим өвәрц темдгүд өггдх: Мини Нерәр хар сәкүсд көөһәд һарһх, шин келмүдәр келх,
18. хорта моһа һарарн аввчн, хор уувчн үкшго, гемтә улст һаран күргхлә – тедн эдгҗ одх.”
19. Эврәннь сурһульчнртаһан күүндсн хөөн, Деед Эзн Иисус деер теңгрт күрәд, Бурхна барун бийд суув.
20. Сурһульчнринь делкә эргәд, цуг келн-әмнд Байрта Зәңг келәд йовҗана. Эдн альд йоввчн, Деед Эзн Бурхн тедниг хәләһәд, нөкд болад, теднә кесн юмнь болн келсн үгмүднь өвәрц темдгүдәр оньдин батлад бәәдмн.
