Матфеин 1 бөлг.
1. Иисус Христосин төрлһн, Давида Көвүнә, Авраамин Көвүнә.
2. Авраамас Исаак төрв, Исаакас Иаков төрв, Иаковас Иуда ахнр дүүнртәһән төрв.
3. Иуда Фаресиг болн Зараг Фамариас төрв. Фарес Есромиг төрв, Есром Арамиг төрв.
4. Арам Аминадавиг төрв, Аминодав Нассониг төрв, Нассон Салмониг төрв.
5. Салмон Раавас Воозиг төрв. Вооз Руфиас Овидиг төрв. Овид Иессиг төрв.
6. Иессей Давид хааг төрв. Давид хан Уринас өмн бәәсн гергнәсн Соломониг төрв.
7. Соломон Ровоамиг төрв, Ровоамас Авий төрв, Авияс Асу төрв.
8. Аса Иосафатиг төрв, Иофамас Иорам төрв, Иорамас Озия төрв.
9. Озияс Иофам төрв, Иофамас Ахаз төрв, Ахазас Езекия төрв.
10. Езекияс Манассия төрв, Манассиас Амон төрв. Амонас Иосия төрв .
11. Иосияс Иоаким төрв, Иоаким Вавилонур нүүхиннь өмн Иехония ахнр дүүнртәһән төрв.
12. Вавилонд нүүһәд ирснә хөөн Иехонияс Салафиил төрв. Салафииляс Зоровавель төрв.
13. Зоровавеляс Авиуд төрв, Авиудас Елиаким төрв. Елиакимас Азор төрв.
14. Азорас Садок төрв, Садокас Ахим төрв, Ахимас Елеуд төрв.
15. Елеудас Елеазар төрв, Елеазарас Матфан төрв. Матфанас Иаков төрв.
16. Иаков Иосифиг төрв, Мариян аваль, Марияс Иисус төрв, Христос гидг нертә.
17. Тегәд, цуг төрлһн иим билә: Авраамас Давид күртл 14 төрл, Давидас Вавилонд күртлнь 14 төрл, Вавилонд нүүһәд ирхләнь — 14 төрл.
18. Иисус Христосин төрлһн иим билә. Иисусин эк Мария Иосифин келсн күүкн, Әрүн Сәкүснәс күндрснь Иосифтә нииләд угаднь медгдв.
19. Терүнә залунь Иосиф чиктән бәәдг Бурхна күн, му нер зүүх санан уга билә, күүнд медүллго келсн күүкән Марияг хәрү йовулх саната билә.
20. Терүнә тускар санад бәәхләнь, зүүднднь Деед Эзнә элч ирәд келв: «Иосиф, Давида Көвүн! Марияг гертән орулхдан бичә ә, юңгад гихлә терүнд бәәсн Көвүн Әрүн Сәкүснәс.
21. Мария Көвү һарһх, чи Терүнд Иисус гидг нер өгхч, яһад гиихлә Тер эврәннь улсиг килнцәс аврах.»
22. Бурхна Сәкүснә келсәр болв, юңгад гихлә Бурхна келсиг әәлдәч медүлв:
23. «Күүкн күндрәд, Көвү һарһх, нернь Эммануил болх, нернә чинрнь «Бурхн маднла.»
24. Өрүн серчкәд, Иосиф Бурхна эльчин келсәр кев. Эн Марияг гертән орулв. Мария эврәннь ууһн Көвүһән эс һартл, авальтаһан унтсн уга, Иосиф ууһн көвүндән Иисус гидг нер өгв.

﻿Матфеин 2 бөлг.
1. Иисус иудеин Вифлеемд төрв, Ирод тер цагт Вифлеемд хан билә, дорд үзгәс цецн әмтн Иерусалимд ирәд сурцхав:
2. «Төрсн Иудеин хан альд? Мадн Терүнә одынь дорд үзгт үзләвидн, тегәд Терүнд сөгдҗ мөргхәр ирүвидн.»
3. Тиим зәңг соңсчкад, хан Ирод болн цуг Иерусалим үүмлдцхәв.
4. Цуг Бурхна әрүн ах улсиг болн бурхна дегтр бичдг улсиг цуглулад, эн теднәс сурв: «Альд Христос төрхмб?»
5. Эдн терүнд келцхәв: «Иудеин Вифлеемд, әәлдәчәр иигҗ бичәтә:
6. «Чи, Вифлием, Иудеин һазр, залачнрар баһ бишич, яһад гихлә чини Израилин улсас Залач төрх, Тер Израилиг-мини улсиг үкләс аврах.»
7. Тиигхлә Ирод нууцар цецн әмт цуглулад, теднәс одн һархин цагинь сурад медчкв.
8. Эн Вифлиемүр тедниг йовулад келв: «Йовтн, Нилх Көвүнә тускар сурҗ медтн, олҗ авсна хөөн нанд зәңглтн, би одад сөгдҗ мендлхәр бәәнәв».
9. Цецн улс хаана үг соңсчкад йовцхав. Нарн һарх үзгәс одн теднә өмн йовла. Сүүлднь одн Нилх Көвүн һарсн һазрин деер зогсв.
10. Од үзчкәд, тедн икәр байрлцхав.
11. Эдн герт орад, Нилх Көвүг Мария эктәһинь үзцхәв. Нилхд сөгдҗ мөргәд, авч ирсн белгән: алт, саңгин идә, каңкнсн үнртә тос Терүнд өгв.
12. Иродур орлго, эдн эврәннь нутгур талдан хаалһар йовцхав. Юңгад гихлә теднә зүүднднь Ирод тал бичә одтн гиҗ саглснь медҗ.
13. Тедн йовҗ одхла, Иосифин зүүднд Бурхна элч ирәд келв: «Бос, Нилх Көвүһән эктәһинь авад, Египтүр гү. Нанас зәңг иртл, тенд бәәтн. Юңгад гихлә Ирод Нилх Көвүг олҗ авад алхар бәәнә.»
14. Иосиф сө босад, Нилх Көвүг эктәһинь авад Египтүр йовв.
15. Иродин үкл иртл, эдн тенд үлдв. Тиигҗ Бурхна келсәр болв: «Египтәс Эврәннь Көвүһән дуудув.»
16. Ирод цецн улс энүг меклчксинь медәд йир икәр уурлв. Вифлеемд болн өөрнь бәәсн селәдәр хойр җилтә болн нилх көвүдиг – алх заквр һарһв.
17. Тиигхд әәлдәч Иеремия келсәр чик болҗ һарв: «Тиигхд Раамд оркрсн уульллһн соңсгдла.
18. Күүкд уга үлдсн Рахиль бийән әәтрүлҗәхш.»
19. Ирод хаана үклин хөөн Бурхна элч Египтд бәәсн Иосифин зүүднднь орҗ келв:
20. «Бос! Нилхән эктәһинь авад Израилин һазрур йов. Юңгад гихлә Нилх Көвүнә әминь хәәсн әмтн өңгрҗ оч.»
21. Эн босад, Көвүг эктәһинь авад Израилин һазрт одв.
22. Иродин көвүн Архелай Иудейд хан болҗасинь Иосиф соңгсад, тер зәнгәс әәһәд, болв зүүдндән Бурхнас зөвшәл авад, Галилеин һазрур эн йовв.
23. Ирхләрн, Назарет һазрт бәәв. Юңгад гихлә әәлдәч келсн үг күцхин төлә, Иисус Назаретянина нер зүүх зөвтә бәәсмн.

﻿Матфеин 3 бөлг.
1. Тер өдрмүдт уснд кирслдг Иоанн ирв. Эн Иудеин һазрт байрта зәңг келдг бәәҗ.
2. Иоанн келв: «Килнцән суртн, юңгад гихлә Бурхна Теңгрин орн-нутг өөрдҗ одв.»
3. Иоанна тускар Исайя әәлдәч келдг бәәҗ: «Деед Эзнд хаалһинь белдтн гиж, хаалһинь һоодан кетн гиҗ көдә һазрт хәәкрдг дун!»
4. Темәнә ноосар кесн хувц, арсар кесн бүс Иоанн өмсдг бәәҗ. Иддг хотнь царцахас болн зерлг бал бәәҗ.
5. Тер цагла Иерусалимин цуг Иудеин болн Иордана өөр бәәсн әмтн эврәннь килнцән сурад,
6. Иордана уснд булхад Иоаннар бийән кирслүлв.
7. Фарисеймуд, садукеймуд бас бийән килнцәсн цеврүлхәр ирҗ.
 Иоанн тедниг үзчкәд келв: «Та хорта моһан тохмс! Бурхна ирх уурас зулад гүүх уха кен таднд заав? 
8. Эврәннь бәәдл - җирһлин килнцән хаяд, Бурхна заасн хаалһар йовтн.
9. «Мана эцкм Авраам!» - гиһәд Бурхна зарһас зулҗ чадхувидн гиҗ бичә сантн юңгад гихлә Бурхн эн чолудас чигн үрдүд кеҗ чадх.
10. Модна уңгин өөр сүк кевтнә, сән темс өгдго модыг чавчад һалд хайна.
11. Килнцән цеврүлхин төлә би тадниг уснд кирслнәв, зуг мини ардас йовсн нанас күчтә. Би Терүнә башмгинь авч йовх зөв угав. Тер тадниг Әрүн Сәкүсәр болн һалар цеврлх.
12. Терүнә күрз һартнь бәәнә. Тер эврәннь хадһлдг орман цеврләд, буудяһан хураһад, өвсинь унтрдго һалд шатах.»
13. Тер цагт Галилеяс Иорданур Иоанн тал Иисус бийән
кирслхәр ирсмн.
14. Иоанн Иисусиг зогсаһад келв: «Юңгад Та нанур ирсмт? Та намаг кирсүлх зөвтәт!»
15. Зуг Иисус хәрү өгв: «Ода энүнд зөв өг, юңгад гихлә тиигҗ мадн цуг Бурхна үн күцәх зөвтәвидн.»
16. Иисус дарунь уснас һарв. Генткн теңгр зааград, Иисус деер көглҗрһн мет Бурхна Сәкүсн бууҗ ирв. Терүг Иоанн үзв.
17. Генткн теңгрәс ду һарв: «Энтн Мини Хәәртә Көвүн! Терүнд Мини дурта таал.»

﻿Матфеин 4 бөлг.
1. Тегәд Иисусиг көдә һазрт Әрүн Сәкүсн эрлгәр сөрүцхәр көтлҗ ирв.
2. Дөчн өдр болн дөчн сө Иисус хот идлго, Бурхндан зальврад өдрмүд нерәдсмн, болв йир икәр өлсәд хот эдлх дурнь күрв.
3. Эрлг Терүнүр өөрдәд келв: «Кемр Чи Бурхна Көвүн болхла, эн чолуд өдмг болтха гиһәд кел.»
4. Эн хәрү өгв: «Һанцхн нег өдмгәр күн әмдәр бәәҗ чадшго, зуг Бурхна ямаран чигн келсн үгәр бәәх» - гиҗ бичәтә. 
5. Дарунь эрлг Иисусиг авад әрүн балһсна Иерусалимин сүмин ора деер тәвчкәд келв:
6. «Кемр Чи Бурхна Көвүн болхла дорагшан һәрәд, юңгад гихлә бичәтә - «Эврәннь зарцнртан Чини тускар заквр өгх: эдн Чамаг һар деерән авад йовх. Чи эврәннь көләрн чолунд бүдршгоч?»
7. Иисус терүнд келв: «Эврәннь Деед Эзн Бурхан бичә сөрәд бә» - тиигҗ бичәтә.
8. Дәкәд Иисусиг эрлг әвртә өндр уул деер авч ирәд, цуг орчлңгин делкә болн туурмҗиг үзүләд Иисусд келв: «Цуг энүг Чамд өгнәв.»
9. Терүнә хөөн Иисус эрлгт келҗәнә: «Хооран һар эрлг Нанас юңгад гихлә бичәтә: Эврәннь Деед Эзн Бурхндан сөгд, һанцнхн Терүнд цергл.»
11. Тиигхлә эрлг Иисусиг үлдәһәд, дарунь Бурхна элчнр ирәд Терүнд церглцхәв.
12. Иоанниг бәрҗ авсинь соңсад, Иисус Галилеюр йовҗ одла.
13. Назаретиг үлдәһәд, Иисус теңгсин көвәд Капернаум гидг балһснд Завулона болн Неффалима һазрт бәәдг болв.
14. Әәлдәч Исаяр дамҗулад келгдсн үгмүд бүттхә:
15. «Завулона һазр болн Неффалима теңгс алднд бәәх Иордана ца, буру номта улсин Галилея гидг һазр.
16. Харңһуд суусн әмтн герл үзцхәв, үклин сүүдрт суусн орн-нутгин сууҗасн әмтнд герл гилвкв.»
17. Тер цагас авн Иисус Байрта зәңг келдг болв: «Килнцәсн бийән цеврлтн юңгад гихлә Бурхна Теңгрин орн-нутг өөрдв.»
18. Галилеин теңгсин өөр йовҗ йовад, Эн ах дү хойриг үзв: Симониг, Пётр гидг нертә бәәсинь болн терүнә ах Андреиг. Эдн гөлм теңгст хайдг бәәсмн юңгад гихлә тедн заһсчнр билә.
19. Эн теднд келв: «Намаг дахтн, Би таднас әмт бәрдг кү кенәв.»
20. Тедн гөлмән үлдәһәд, Терүг дахад йовла.
21. Тендәс цааран йовад, Иисус талдан ах-дү хойриг үзв — Иаковиг, Зеведеин көвүг, терүнә ахинь — Иоанниг.
Тедн Зеведей эцктһән оңһцд билә, гөлмән хатхҗала. Иисус тедниг дуудв.
22. Тедн дарунь эцкиннь оңһцан үлдәһәд, Терүг дахад йовцхав.
23. Иисус цуг Галилеяр, синагогмудт тедниг сурһад, Байрта Үг
 зәңглв болн ямаран чигн гемиг болн чинән уга улсиг Эн эдгәв. 
24. Терүнә тускар цуг Сирия гидг һазрар зәңг тарв, Иисус тал чинәһән алдсн әмт, олн гемәс зовҗасн, шулмар авлгдсн, харһцдг гемтә улсиг болн сүүдр дәврсн әмтиг Эн эдгәв.
25. Олн әмтн Галилеяс, Десятиградияс, Иерусалимәс, Иудеяс болн Иордана цааһас Терүг дахҗ йовла.

﻿Матфеин 5 бөлг.
1. Иисус олн кү үзчкәд, уул деер һарв.
Уул деер суухлань, Терүн тал сурһульчнрнь өөрдв.
2. Иисус тедниг сурһад келв.
3. Деед Эзнә төлә угатя болснь-кишгтә.
4. Һашудад уульснь — кишгтә. Бурхн тедниг төвкнүлх.
5. Номһн улс кишгтә болх юңгад гихлә тедн һазр эзлх зөвтә.
6. Йоста үн хәәһәд, шунҗ йовсн улс кишгтә юңгад гихлә тедниг үнәр цадхах.
7. Цаһан седклтәнь кишгтә юңгад гихлә тедн хәәрлгдх.
8. Цевр зүрктә улс кишгтә юңгад гихлә тедн Бурхиг үзх.
9. Эв - төвкнүн төлә бәәдг болн Терүг хәәдг улс кишгтә юңгад гихлә тедниг Бурхн Эврәннь үрдүд гиҗ нерәдх.
10. Үннә төлә көөгдсн улс кишгтә юңгад гихлә Бурхна Теңгрин орн-нутг теднә болх.
11. Тадниг Нанас көлтә һутаһад, му келәд, көөһәд бәәхлә, тадн кишгтә болхт.
12. Байрхҗ байрлтн юңгад гихлә тана ик ачлвр теңгр деер бәәнә. Тиим кевәр тана өмн бәәсн әәлдәчнриг көөдг билә.
13. Тадн - һазрин давсн. Кемр давсн амтан геехлә, кен амтынь хәрү орулҗ өгхмб? Тер давсн тус уга, тегәд энүг һарһад әмтнә көл дор хайчкна. 
14. Тадн - нарта орчлңгин герл. Уулын ора деер бәәсн балһсн бултлҗ чадшго.
15. Шатасн шамиг деерәснь савар бүркдмн биш, болв терүг деегшән тәвәд, әмтнд герл өгтхә гиҗ тәвнә.
16. Тиигҗ тана герл олн әмтнд герлттхә, әмтн тана цаһан саната кергүд үзәд, тана Теңгрин Эцкиг туурулх.
17. Намаг Бурхна зака болн әәлдәчнриг бәәдгинь уурулхар ирв гиҗ бичә сантн, уурулхар биш - күцәхәр ирв.
18. Таднд үнинь келҗәнәв: «Теңгр һазр хойр уга болтл, Бурхна закаһас нег чигн үзгнь уга болшго. Цугнь күцх.
19. Кен чигн Бурхна закаһас нег чигн бичкн тасрхаһинь хаҗһрар зааһад дасхла, тер Бурхна Теңгрин орн-нутгт хамгин бичкнд тоолгдх. Кен болвчн зааҗ өгсинь күцәхлә, Бурхна Теңгрин орн-нутгт алдр күн гиҗ нерәдгдх.
20. Фарисеймуд болн зака бичдг багшнрас үлүһәр Бурхна таалынь эс күцәхлә, Бурхна Теңгрин орн-нутгт орҗ чадшгот.
21. Тадн соңссн болхт, юн гиҗ тадна өвкнрт келгдсинь: «Күүнә әм бичә тасл, күүнә әм таслсн күн зарһла харһх.»
22. Би болхла таднд келҗәнәв: «Кен чигн ах-дүүһән хара зөңгдән уурлснь тер зарһла харһх. Кен эврәннь ахдан «хоосн» гиҗ келхлә, терүнд синедрион зарһ кех, кен чигн «ухан уга» гиһәд келсн күн, тер халун тамд тусх зөвтә.
23. Тегәд кемр чи Бурхндан бәрц авч ирҗ йовад, генткн зууран чини ах эс гиҗ дүүчн чамд һундлта бәәхинь санандчнь орхла,
24. чи бәрцән хооран тәвәд, хәрү эргәд, ахтаһан эвцлд. Дарунь ирәд, бәрцән бәәрүлҗ өг.
25. Кемр чамаг зарһчд авч йовхар седхлә, тер күүнлә хаалһдан эвцлд. Эс гиҗ тер күн чамаг зарһд бәрүләд өгх. Тернь түүрмд суулһчкх.»
26. Би чамд иигҗ келҗәнәв: «Түүрмәсн чи нег бичкн деншг күртл өрән эс өгтлән һарч чадшгоч.»
27. Тадн соңслт, юн гиҗ тана өвкнрт келгдсмб: «Авсн авальдан үнн итклтә болтн.»
28. Залу күн җилвтә болад, күүкн күн тал хәләхлә, тер итклиг эврәннь зүркндән терүнлә эвдҗәнә.
29. Кемр чини барун нүдн чамаг җилвлтүлхлә, чи тер нүдән бийәсн таслад авад хайчк. Юңгад гихлә чини цогцин өрәл зовлң үзхтхә. Өрәсн нүдтәһән Бурхна Тенгрин орн -нутгт орсн чамд деер болх.
30. Кемр барун һарчнь җилвлтүлҗ бәәхлә терүг чавчад хайчк. Өрәсн һартаһан Бурхна Тенгрин орн-нутгт орсн чамд деер болх. Бүкл мөчтәһән халун тамд унсн дорхнь.
31. Бурхна заканд иигҗ келгдҗәнә: «Кемр кен болвчн эврәннь гергтәһән салхла, залу күн гергндән саллһна цаас өгтхә.
32. Би таднд келҗәнәв: «Кемр гергтәһән залу күн салх дурн бәәхлә, болв гергнь үгән бәрсн болхла, тер күн килнц һарһҗана. Залуһасн салсн герг авсн күн бас тиим килнц кеҗәнә.
33. Дәкәд тадн юн гиҗ тана өвкнрт келгдснь соңслат: «Андһар бичә өг, болв Бурхндан өгсн андһаран күцә.»
34. Би таднд келҗәнәв: «Андһар төрүц бичә өгтн: Теңгрәр чигн – Теңгр Бурхна ширә,
35. Һазрар чигн – һазр Бурхна көлин тәвц, Иерусалимәр чигн – тер алдр Бурхна балһсн.
36. Толһаһарн чигн бичә андһар өг. Чи нег чигн үсән харлулҗ чадшгоч, эс гиҗ цаһаллҗ чадшгоч.
37. Чини келсн үг «э-э» гисн болхла - тиим болтха. «Уга» гисн болхла - уга болтха. Түүнәс үлүнь - хортнас.
38. Иигҗ бичәтә тадн соңслт: «Чамаг һундасн күүнәс -кезә чигн өшәһән нек.»
39. Би болхла таднд иигҗ келҗәнәв: «Өшәһән бичә нек, чамаг барун халхарчн ташхла, зун халхан тәвҗ өг.
40. Кен чамла зарһд орад, чамас киилгичн авхар бәәхлә, терүнд чи деерк хувцан чигн өг.
41. Чамаг нег дуунд йовий гихлә, хойр дуунд йов.
42. Юм сурснднь өг, чамас өгъяһәр сурхар бәәхлә, чи бичә булт.
43. «Өөрхн бәәсн күүндән дуран өг болн эврәннь хортндан дурго бол»-гиҗ бичәтәһинь тадн соңслт?
44. Би болхла таднд келҗәнәв: «Хортндан дурта бол. Тадниг харасн улсиг йорәһәд бә. Таднд дурго улст сә кетн. Тадниг өлүләд көөҗ йовсн улсин төлә зальвртн.
45. Теңгрин Эцкин көвүд болхин төлә зальвртн.
Юңгад гихлә Тер Эврәннь наран сән седклтә улс деер болн хар саната улс деер һарһна. Бурхнд иткдг болн Бурхнд иткдго улс деер хур орулна.
46. Тадн кемр тадн дурта улст дурлхла, тегәд тадн ямаран ачлвр күләҗәнәвт? Алв цуглулдг улс тиигҗ эс кенә?
47. Кемр тадн зуг эврәннь ахнр-дүүнртәһән үнн седкләрн байрлҗ мендлҗәхлә, юн ончта юм кеҗәхмт? Буру бурхдудт иткдг улс бас тиигҗ кенә.
48. Дуту уга, эркн чинрт күртн юңгад гихлә тана Теңгрин Эцктн дуту уга эркн чинртә.

﻿Матфеин 6 бөлг.
1. Әмтнд цаһан санаһарн нөкд болчкад, бийән бичә әмтнә нүднд бууляд бәәтн, юңгад гихлә тиим улсиг Бурхн таасшго. Теднд Теңгрин Эцк ачлвр өгшго.
2. Кемр ямаранчн күн эврәннь дурарн болн цаһан санаһарн талдан күүнд юм өгхлә, бичә әмтнд соңсхад бәәтн. Хойр чирәтә улс синагогд болн һаза нөкд болсн тускар келәд бийән бууляд бәәцхәнә, юңгад гихлә тедн әмтн дунд бийән туурулхар седнә. Үнәр таднд келҗәнәв: «Тедн ачвлран ода авчана.»
3. Чи күүнд нөкд болҗасн цагт зүн һарчн барун һар ю өгчәхинь бичә медтхә.
4. Тегәд чини хәәрләд өгсн юмн нуувч болтха. Цуг нуувч юм үздг Теңгрин Эцк чамаг ачлх.
5. Тадн зальврхларн хойр чирәтә улсиг бичә дуратн. Тедн бийән әмтнд үзүлхд дурта болад, синагогмудтан болн хаалһин керчлһнмүдәр зогсад зальврцхана. Үнәр таднд келҗәнәв: «Тедн ода белгән авчана.»
6. Чи зальврхларн эврәннь хорадан орад, үүдән хааһад авчкад, Теңгриннь Эцкдән зальвр. Цуг нуувч юм үздг Тана Теңгрин Эцк чамаг ачлх.
7. Тадн зальврсн цагтан талдан келн улс дураһад үлү үг бичә келтн, Бурхн соңсх гиҗ санад, үлү үг бичә келтн.
8. Тедниг бичә дуратн, юңгад гихлә тана Теңгрин Эцктн тадниг сурад уга бәәтл таднд юн кергтәһинь меднә.
9. Тадн иигҗ зальвртн: «Мана Теңгрин Эцк, Тана Нернтн әрүн болтха!
10. Тана йосн иртхә! Тана эвәлтн теңгрт бәәснлә әдл һазр деер бүттхә!
11. Эндр өдр маднд кергтә өдмг өгтн!
12. Бидн яһҗ әмтнә килнцинь тәвнәвидн, тиигҗ Та мана килнциг тәвҗ өгтн.
13. Бичә мадниг сөрдг юмнла харһулыт, хар чидләс гетлгит. Яһад гихлә, Тана Йосн, Тана чидл, Тана туурмҗ мөңкинд! Тиигтхә!»
14. Кемр тадн әмтнә геминь болн буру йовдлмуднь эс тәвхлә, тана Теңгрин Эцк бас буруһитн тәвшго.
15. Кемр тадн әмтнә геминь болн буру йовдлмуднь эс тәвхлә, тегәд тадниг Тана Эцк буруһитн болн гемитн бас тәвшго.
16. Бурхндан иткдг болн бийән нерәдсн улсла әдл бичә болтн. Тедн Бурхндан өдр нерәдҗәхән үзүлхәр, һундлта чирәһәрн әмтнд медүлнә, хот уулго, зальврад, Бурхндан өдрән нерәднә. Тегәд тадн Бурхндан нерәдсн өдрмүдтән хойр чирәтә улсиг бичә дуратн. Тедн болхла һундлта чирәһән әмтнд үзүләд, Бурхндан өдр нерәдҗәхән медүлхәр седнә. Би үнәр келҗәнәв: «Тедн эврәннь ачлвран ода авчана.»
17. Бурхндан өдрмүд нерәдҗәсн цагт, чи толһаһан тослад эврәннь чирәһән уһаһад,
18. эмтнд биш, нуувч юм үздг, Теңгрин Эцкдән өдрмүд нерәдҗәхән үзүл. Тегәд нуувч юм үздг чини Эцк чамаг ачлх.
19. Һазр деер зүсн зүүл байн зөөр бичә цуглултн. Зев болн гүр тедниг үрәҗәнә. Хулхачнр һазр малтад хулхална.
20. Зөөрән Теңгр деер хуратн. Тенд зев чигн, гүр чигн үрәшго, хулхач һазр малтҗ хулхалшго.
21. Юңгад гихлә зөөрән хадһлсн ормд тана зүркн бәәнә.
22. Тана нүднтн – тана цогцин герл. Нүднт цевр болхла — тана цогцтн чигн цевр болх.
23. Кемр тана нүднтн цевр эс болхла, тана цогцтн чигн хар болх. Чамд бәәсн герл хар болхла, тегәд харңһу ямаран бәәдлтә болх?
24. Нег чигн күн хойр эзнд церглҗ чадшго. Яһад гихлә негнднь дурго болад, хойрдгчднь — дуран өгх. Эс гиҗ негнь дөңнәд, хойрдгчнь төртән авшго. Тадн Бурхн мөңгн хойрт хамднь церглҗ чадшгот.
25. Тегәд Би таднд келҗәнәв: «Ю идхән, ю уухан, ю өмсхән хәәһәд бичә зовтн. Тана седкл хотас деер биший? Цогц — махмудтн хувцнас деер биший?
26. Теңгрт нисдг шовудиг хәләхнтн. Тедн тәрә чигн тәрҗ өскхш, буудя хурадг ормд цуглулхш, тана Теңгрин Эцк тедниг асрад бәәнә. Тадн теднәс үнтә болн деер.
27. Кен чигн күн бийән кедү килмҗәд хәләв чигн, нег тоха үлүһәр өслтән немҗ чадхий?
28. Хувцна тускар юңгад зовад бәәнәт?
Кеер урһдг цецгәс хәләхнтн. Тедн көдлхш, хувц уйҗ түрҗәхш. 
29. Би иигҗ таднд келҗәнәв: Соломон хан ямаран туурмҗта бәәсн бийнь теднлә әдл сәәхн хувцн уга билә.
30. Тегәд теегт урһҗах цецгәсиг, маңһдур хумхарад бешт хайгдҗ одх ноһаг, Бурхн тиим сәәхн бәәдлтәһәр кеҗәхлә, баахн итклтә улс, тадниг түүнәс үлүһәр өмскх.
31. Тегәд тадн ю уухан, ю идхән, ю өмсхән? - бичә хәәтн, бичә зовтн.
32. Терүнә тускар келн-әмтн зовад бәәцхәнә. Зуг тана Теңгрин Эцктн таднд юн кергтәһинь меднә.
33. Тадн түрүлҗ Бурхна йос болн Терүнә чик үнинь хәәцхәтн. Цуг наадк юмнь таднд немгдәд бәәх.
34. Тегәд маңһдур «яахмб»- гиҗ бичә зовад бәәтн. Маңһдурк өдр бийнь бийән олх. Өдр болһнд эврәннь килмҗлһн бәәдмн.

﻿Матфеин 7 бөлг. 
1. Күүнә тускар бичә му санад гемшәтн юңгад гихлә әмтнә тускар тадн му санад гемшәһәд бәәхлә, тадниг бас гемшәх.
2. Тадн медх зөвтәт: күн болһна келснь, кеснь, күцәснь хәрү тер күүнүр ирх. Юңгад гихлә тадн ямаран кемҗәләр кемҗәлнәт, тиигҗ таднд кемҗәлгдх.
3. Яһад чи ахиннь нүднд бәәсн зорһс хәләһәд бәәнәч? Зуг эврәннь нүднд мод бәәсинь үзҗәхн угач?
4. Чи яһҗ ахдан келхәр бәәхмч? Өглчн, би чини нүднәс зорһс һарһҗ авнав, эврә нүдн мод бәәтл?
5. Хойр чирәтә күн! Түрүләд эврәннь нүднәс мод һарһчкад, яһҗ ахиннь нүднәс зорһс һарһҗ авхан медхич.
6. Әрүн юман нохаст бичә өгтн, сәәхн сувсиг һахасин өмн бичә хайтн, эс гиҗ тедн терүг көләрн ишкәд, хамхлад, танур өөрдәд тадниг шуучх.
7. Суртн - таднд өгх. Хәәтн – олҗ авхт. Үүд цоктн — таднд сәкх.
8. Юңгад гихлә кен болвчн сурхла – авх, юм хәәсн – олх, үүд цокснд — сәкх.
9. Тадн дунд тиим күн бәәхий, терүнә көвүн эцкәсн өдмг сурхла чолу өгхий?
10. Эс гиҗ заһс сурхла, моһа өгхий?
11. Тегәд та уурта бәәсн болвчн, эврәннь күүкдтән сән юм өгч чаднат, түүнәс үлүһәр тана Теңгрин Эцк сән юм сурсн улст сән юм өгх.
12. Тегәд әмтнлә сә бәәх дурта болхла, тадн теднлә чиктән бәәтн. Энүнд цуг Закан болн Әәлдәчнр.
13. Уутьхн үүдәр ортн, яһад гихлә өргн үүдн болн өргн хаалһ үклд авч ирнә. Дала әмтн эн хаалһар йовна.
14. Уутьхн үүдн болн цувг хаалһ җирһл тал йовулна, цөкн күн тер хаалһ олҗ авна.
15. Худл келдг әәлдәчәс бийән хол бәртн, тедн танур хөөнә арс өмсәд ирнә, бийснь әәмшгтә чонмуд болҗана.
16. Тадн темсәрнь тедниг медхт. Уста үзм көглин моднас цуглулҗ болхий? Эс гиҗ лошхас инҗр цуглулҗ болхий?
17. Тегәд ямаран болв чигн сән темснә модн – сән темс өгнә, му темснә моднас му темс урһна.
18. Сән темснә моднд му темсн урһхш, му моднас сән темсн һархш.
19. Сән темс өгдго мод болһниг чавчад һалд хайцхана.
20. Аш сүүлднь тадн эдниг темсәрнь медхт.
21. Күн болһн Нанд: «Деед Эзн! Деед Эзн!» - гиһәд келсн бийнь, Бурхна Теңгрин нутгт оршго. Болв зуг Мини Теңгрин Эцкин таал күцәсн күн Бурхна Теңгрин нутгт орх.»
22. Тер өдр дала әмтн Нанд келх: «Тана Нерн деерәс мадн әмт эс сурһсмб? Тана Нерәр шулмсиг эс көөсмб? Тана Нерәр өврмҗтә йовдл һарһсм биший?»
23. Тиигхлә теднд келнәв: «Таниг Би медҗәхшув. Нанас хол йовтн. Закаг эвдҗәх әмтн.»
24. Тиигәд күн болһн Мини үг соңсад, терүг күцәхлә, ухата күүнлә дүңцүлнәв, тер күн эврәннь герән чолун деер тосхв.
25. Хур орвчн, һолын усн асхврчн, салькн үләвчн тосхсн гер нурсн уга, яһад гихлә герин сүүрнь — чолун билә.
26. Күн болһн Мини эн үг соңсҗахла болв Мини заавриг эс күцәхлә, элсн деер герән тосхсн, муңхг күүнә бәәдлтә болна.
27. Тер гер деер хур орад, һолын усн асхрад, салькн үләһәд ирхлә, тосхсн гернь нурад унҗ одв. Гернь хамхрв, герин тарлһн йир ик билә.
28. Иисус дасхҗах сурһулян келәд чиләхлә, әмтн йир икәр алң болцхав.
29. Яһад гихлә Иисус тедниг Бурхнас авсн йостаһар сурһдг бәәсмн. Бурхна Зака умшдг әмтн болн фарисеймуд тиигҗ сурһдго билә.

﻿Матфеин 8 бөлг.
1. Иисус уулас дорагшан буухла, дала әмтн Терүг дахв.
2. Терүнүр хальдвр гемтә күн өөрдәд, сөгдҗ келв: «Зерг! Дурн бәәхлә, намаг цеврлҗ чадҗанач».
3. Иисус һаран суңһад, әрә терүг көңдәһәд келв: «Цевр бол», - гемтә күн дарунь тер гемәсн цеврлгдв.
4. Иисус терүнд келв: «Күүнд бичә кел, бийән Бурхна ах әрүн күүнд үзүл, Моисеин өгсн закврар бәрцинь авч од, тер теднд герчлһ болх».
5. Иисус Капернаумд ирхлә, Терүнүр цергин толһач өөрдәд келв:
6. «Зерг! Мини зарц тәкрсн цогцта гертән кевтнә, йир икәр зовҗана.»
7. Иисус терүнд келв: «Би ирәд, терүг эдгәнәв».
8. Цергин ахлач хәрү өгв: «Зерг! Таниг эврәннь герт орулх, би нертә – төртә күн бишв, зуг нег үг келхләтн, мини зарц эдгҗ одх.
9. Яһад гихлә, би йосар бәәдг күмб, болв мини заквр авдг цергчнр бәәнә. Негнднь «Йов» гихлә – тер йовна. Талданд келнәв: «Нааран йов» - тер ирнә. Зарцдан келнәв: «Энүг ке» - кенә.»
10. Келсиг соңсчкад, Иисус алң болһад, ардаснь йовсн улст келв: «Үнәр келҗ бәәнәв: Израильд тиим иткл олҗ чадсн угав.
11. Таднд келҗәнәв, дала әмтн зүн үзгәс болн барун үзгәс ирәд, Авраамин, Исаакин, Иаковин өөр Бурхна орн-нутгт суух.
12. Бурхна Теңгрин Хаана нутгт бәәсн көвүд көөгдәд тамд хайгдх. Тендәс уульһн болн шүдин тачкнлһн соңсгдх.»
13. Иисус цергин ахлачд келв: «Йов, чини иткләр чамд болх». Тер цагла түүнә зарц эдгв.
14. Иисус Пётрин герт орхла, халута кевтсн хадм экинь бәәснь үзҗ.
15. Иисус терүнә һарт, Эврәннь һаран әрә күргхлә – халунь уурч одв. Гергн босад хотан болһв.
16. Асхн ирхлә, Иисусур олн шулмсд авлгдсн әмтиг көтләд авч ирв. Тер үгәрн шулмсиг көөһәд һарһв, гемтә улсиг эдгәв.
17. Исаин келсәр болтха гиһәд: «Эн бийдән мана гем авад йовв».
18. Иисус өөрән дала әмт үзчкәд, заквр сурһульчнртан өгв – талдан үзгүр усчх.
19. Нег Бурхна Зака меддг күн Иисус тал өөрдәд келв: «Багш! Хамаран та одв чигн, би Таниг дахнав.»
20. Иисус терүнд келв: «Аратд нүкн бәәнә, теңгрин шовудт үр бәәнә, Күмни Көвүнд толһаһан тәвдг орм уга.»
21. Талдан сурһульчнь Терүнд келв: «Зерг! Нанд зөвшәлән өгтн, эцкән оршахар седҗәнәв.»
22. Болв Иисус терүнд келв: «Намаг дахад йов, үксн әмтн үксән оршатха».
23. Иисус оңһцд орсна хөөн, сурһульчнр ардаснь орцхав.
24. Теңгст һалв салькн үләв, усн дольглад оңһциг дүүргв, болв Иисус серсн уга.
25. Тиигхлә Терүнә сурһульчнр Терүн тал өөрдәд, Терүг серүләд келв: «Зерг! Мадниг харсч ав!»
26. Иисус теднд келв: «Яһад тадн әәҗәхмт, баһ итклтә әмтн?». Хөөнь Эн босад, салькн теңгс хойриг зогсав. Тагчг болв.
27. Әмтн алң болад келцхәв: «Эн кемб, салькн чигн, теңгс чигн Энүнә үлмәд орна.»
28. Иисус талдан көвәд Гергесинск һазрт ирхлә, тенд шулмсар авлгдсн хойр күн оршалһна яршгас һарцхав. Тедн йир догшн билә, әмтн тер хаалһар йовхдан әәдг билә.
29. Шулмс хәәрцхәв: «Маднд юмб, Иисус, Бурхна көвүн? Та нааран эрт ирәд, мадниг зовахар бәәнәт?»
30. Эднәс хол һазрт дала һахас хот хәәҗ йовла.
31. Шулмс Терүг сурцхав: «Мадниг көөхәр бәәхлә, һахас тал йовул.»
32. Иисус эднд келв: «Йовтн.» Тедн һарчкад, һахас дотр орцхав. Сүрг һахас һолын эрг деерәс теңгст орад үкҗ одцхав.
33. Малчнр балһснур гүүһәд, тенд юн болсинь, шулмсудин тускар келҗ өгцхәв.
34. Тиигхлә цуг балһснд бәәдг әмтн Иисусин өмн һарв. Терүг үзчкәд, эднә һазрас Терүг һархинь сурцхав.

﻿Матфеин 9 бөлг. 
1. Тер цагт Иисус онһцд орад, теңгс һатлад эврәннь балһснд ирв.
2. Терүн тал сүүдр гемтә кү кевтртәһинь авч ирв. Иисус теднә иткл үзәд, сүүдр гемтә күүнд келв:«Көвүн, серг! Чамд чини килнцс тәвгдҗәнә.»
3. Тиигхлә зәрм дегтр бичдг улс ухалҗ:«Эн бийән Бурхнла дүңгцүлҗәнә.»
4. Теднә ухан – санаһинь медәд Иисус келв: «Тана зүркнд яһад хар санан орҗахм?»
5. Ю келхд амр: «Чини килнц тәвдгдҗәнә эс гиҗ босад йов?»
6. Зуг тадн медх зөвтәт, Күмни Көвүн һазр деер килнцс тәвх йоста. Тегәд Иисус сүүдр гемтә күүнд келв: «Бос, эврәннь кевтрән авад герүрн хәр.»
7. Тернь босад герүрн хәрв.
8. Бурхн күүнд тиим йос өгснднь әмтн алң болад, Бурхиг магтад бәәцхәв.
9. Тендәс Иисус йовҗ йовад, Матфей гидг нертә кү үзв. Тер алв цуглулдг ормд сууҗ. Иисус терүнд келв:«Намаг дахад йов.» Матфей босад Терүнә ардаснь йовҗ.
10. Иисус герт кевтсн цагт дала алв цуглулдг болн килнцтә улс ирәд, Терүнтә болн Терүнә сурһульчнрин өөр сууҗ.
11. Фарисеймуд энүг үзәд, Иисусин сурһульчнрт келв: «Тана Багш мөңг цуглулдг болн килнцтә улста юңгад хот ууҗахмб?»
12. Иисус энүг соңсчкад, теднд келв: «Гемтә улст эмч кергтә, эрүл улст эмч керго.»
13. Тадн ю хәәҗәхән медәд дасҗ автн – хәәрлт эс гиҗ бәрц кергтәй? Би чик үнн седклтә улсиг цеврүлхин төлә дуудхар ирсн угав, килнцтә улсиг дуудхар ирүв.»
14. Иисус тал уснд кирслдг Иоанна сурһульчнр ирәд сурв: «Юңгад мадн болн фарисеймуд Бурхнд дала өдр нерәднәвидн, зуг Тана сурһульчнр Бурхнд өдрмүд нерәдхш?» Иисус эднд келв:«Хүрм болҗасн цагла күргнә өөр бәәсн үүрмүднь гейүрәд бәәхий?
15. Үүрмүдәс күргнь булаһад авх цаг ирхлә, тегәд тедн Бурхндан өдрмүд нерәдх.
16. Кен чигн хуучн хувцнд шин халас тәвхш, юңгад гихлә шин халасн хуучнас тасрад шуурхань улм ик болх.
17. Шин чаһр хуучн бортхд кедм биш. Юңгад гихлә хуучн бортхс шуурхла чаһр асхрна, бортхс үрнә. Тегәд хойраһинь хадһлхин төлә шин чаһран шин бортхд кедмн.»
18. Иисус теднд энүнә тускар келҗәсн цагт Терүнүр нег ахлач ирәд, өмннь сөгдәд келв: «Мини күүкн ода өңгрн гиҗәнә, кемр Та ирәд эврәннь һаран күргхлә, күүкм әмдрх.»
19. Иисус босад, Эврәннь сурһульчнртаһан терүг дахв.
20. Иисус йовҗ йовсн цагла арвн хойр җилдән цусна гемәр муулян эдлсн нег гергн ардаснь өөрдәд, Терүнә хормаднь һаран күргв.
21. Юнгад гихлә тер дотран ухалад авчксмн бәәҗ: «Би Терүнә хувцнднь һаран күргхлә – эдгхүв.»
22. Иисус ардан хәләчкәд, энүг үзәд келв: «Күүкн Мини бичә әәһәд бә. Чини иткл чамаг аврв!» Күүкд күн тер дарунь эдгҗ одв.
23. Иисус ахлачин герт ирәд, күүкиг оршахин төлә дуудсн бүшкүр татдг болн үүмҗәсн әмтиг үзв.
24. Иисус келв: «Гертәс һарцхатн, юңгад гихлә күүкн өңгрсн уга, унтҗ кевтнә.» Тенд бәәсн улс наад бәрәд инәлдв.
25. Әмтиг һарһад көөчкхлә, Иисус орҗ ирәд, терүнә һараснь авхла, күүкн босв.
26. Эн өвәрцин тускар цуг һазрар соңсгдв.
27. Иисус тендәс ирҗ йовхла, Терүнә ард хойр сохр күн дахад йовҗ хәәкрв: «Давидин Көвүн Иисус, мадниг хәәрлтн.»
28. Иисус герт орхла хойр сохр күн Терүнүр өөрдв. Иисус теднд келв: «Энүг Би кеҗ чадхв гиҗ тадн иткҗәнәт?» Тедн Терүнд келв: «Э-э, күндтә Деед Эзн.»
29. Тиигхлә Тер теднә нүднднь һар күрәд келв: «Тана иткмҗәр болтха!»
30. Теднә нүднь үздг болв. Иисус теднд закв: «Бичә күүнд келтн.»
31. Зуг тедн һарчкад, Терүнә тускар цуг тер һазрар келәд йовҗ.
32. Тер хойр һархла, Терүнүр келн уга хар сәкүснд авлгдсн кү дахулҗ ирв.
33. Хар сәкүсн Терүнәс көөгдсн хөөн, келн уга күн келдг болв. Әмтн алң болад келв:«Иим өвәрц юмн Израильд төрүц болдго бәәсмн.»
34. Фарисеймуд болхла келҗ:«Тер эрлгин эзнә чидләр хар сәкүсдиг көөҗәнә.»
35. Иисус цуг балһсдудар, селәдәр йовад, синагогмудт сурһад, Бурхна Орн-нутгин туск Байрта зәңг келәд болн цуг гемтә улсиг эдгәһәд бәәсмн.
36. Тиигәд Иисус цуглрсн олн улс үзәд, теднд санань зовад, Тер тедниг хармнв, юңгад гихлә муулян эдләд тарсн улс хөөч уга хөд кевтә бәәсмн.
37. Тегәд тер Эврәннь сурһульчнртан келв: «Урһц дала, зуг тәрә хаддг улс баһ.
38. Тегәд Эврәннь тәрәһән хаддг улсиг йовултха гиҗ, урһцин Деед Эзиг сурцхатн.» 

﻿Матфеин 10 бөлг.
1. Иисус арвн хойр Эврәннь сурһульчнран дуудад, хар сәкүсиг көөдг болн әмтиг ямаран чигн гемәс эдгәх йос болн чидл өгв.
2. Эн арвн хойр апостолмудын нерд: түрүнкнь — Симон Пётр гиҗ нерәддг. Терүнә ах – Андрей, Иаков – Зеведеин көвүн, терүнә ах – Иоанн;
3. Филипп болн Варфоломей, Фома болн алв цуглулдг Матфей, Алфеин көвүн Иаков, Левей талданар Фаддей;
4. Кананитын Симон болн Иисусиг бәрүлҗ өгсн Иуда Искариот.
5. Иисус эн сурһульчнран илгәһәд иим зака өгв: «Буру бурхдудт иткдг болн Самаритяна балһснд бичә одтн,
6. Израилин гермүдин үксн хөөдүр одхла сән болх.
7. Бурхна Теңгрин орн-нутг өөрдҗ ирв гиҗ келәд йовтн.
8. Гемтәһинь эдгәтн, арсна му гемтәһинь цеврүлтн, үкчәсинь әмдрүлтн, шулмсиг көөҗ һарһтн. Өңгәр авсан – өңгәр өгтн.
9. Бийләһән алт чигн, цаһан мөңг чигн, улан мөңг чигн эврәннь бүсдән бичә автн.
10. Дорв чигн, сольх хойр хувц чигн, буршмг чигн, тайг чигн бичә автн. Юңгад гихлә көдлмш кеҗәх күүнд теҗәл олдх.
11. Ямаран чигн балһснд болн селәнд орхларн, түрүләд сән седклтәһинь медҗ авад, тер герт тендәс һартлан үлдтн.
12. Герт орхларн, иигҗ мендлтн: «Гертн эвәлтә болн төвкнүн болтха!»
13. Тер гер тадниг орулхла, тана эв теднд күртх. Кемр эс орулхла, тана эв таднд хәрү эргәд ирх.
14. Тадниг орулҗ авлго, тана үгмүдиг соңслго бәәснәснь һарад, башмгиннь тоорминь саҗтн.
15. Би таднд үн келҗәнәв: «Зарһин өдрлә Содом Гоморра хойр балһснд тер таниг эс орулҗ авсн балһснас гиигн болх.
16. Би тадниг чонмуд заагт йовҗ йовх хөөдлә әдл илгәҗәнәв. Тер төләд көглҗрһнлә әдл амр болтн, моһала әдл цецн болтн.
17. Әмтнәс саглтн юңгад гихлә тадниг тедн зарһла харһулад, эврәннь синагогмудтан цокх.
18. Тедн тадниг эврәннь һардачнр тал болн хаадуд тал Нанас көлтә авч одх. Теднә болн буру бурхдудт иткдг улсин өмн Мини тускар герчлхин төлә.
19. Тадниг зарһд авч ирхлә, тадн ю келхмб гиҗ бичә зовтн. Тер часла таднд ю келхинь өггдх.
20. Юңгад гихлә тадн биш, тана дотрас Деед Эзнә Эцкин Сәкүсн келх.
21. Ах дүүһән аллһнд өгх, эцкнь — көвүһән. Күүкднь эк-эцк талан һаран өргәд алх.
22. Мини Нернәс көлтә таднд цугтан дурго болх. Сүл күртл тесснь – тер күнь авргдх.
23. Тадниг нег балһснас көөсн цагт талдан балһснур гүүтн. Би таднд үнәр келҗәнәв: «Израилин балһсдуд эргҗ чиләд уга бәәтл, Күмни Көвүн күрч ирх.»
24. Сурһульч багшасн деер биш, ялч эзнәсн деер биш.
25. Сурһульч эврәннь багшлаһан әдл болад ирхлә, ялчнь чигн герин эзнлә әдл болхла болҗана. Герин эзиг эрлг гиҗәхлә, герт бәәсн әмтиг үлү мууһар эс дуудхий?
26. Тегәд теднәс бичә әәтн, юңгад гихлә секгддго нуувч юмн уга.
27. Харңһуд таднд келсиг герлтә цагла келтн. Тана чикнд шимлдәд келсиг герин ора деер келтн.
28. Цогцитн алснас бичә әәтн. Тана седклитн тер алҗахш. Халун тамд тана цогцитн, седклтәһинь хамднь алад уга кедг Терүнәс әәтн.
29. Хойр бичкн шовун нег деншгәр эс хулдгдну? Теңгрин Эцкин зөв угаһар теднәс негнь чигн һазрт уншго.
30. Тадна толһа деер цуг үснтн Бурхнд тоота.
31. Бичә әәтн: тадн Бурхнд олн шовудас деерт.
32. Тегәд әмтнә нүднд Намаг «меднәв» гисиг Би Теңгрин Эцкин өмн «меднәв» гихв.
33. Намаг «медхшүв» гиһәд әмтнә өөр гөрдсн күүг, Би чигн Теңгрин Эцкин өмн «медхшв»гихв.
34. Намаг һазр деер эв авч ирв гиҗ бичә сантн. Эв биш селм авч ирүв.
35. Юңгад гихлә Би эцкинь көвүтәһинь салһад, экнь — күүктәһинь, хадм экинь — бертәһинь салһхар ирүв.
36. Күүнә дәәснь — герткснь болх.
37. Эк-эцкән Нанас үлүһәр дурлснь мини болҗ чадшго. Көвүһән болн күүкән Нанас үлүһәр дурлснь — мини болҗ чадшго.
38. Эврәннь кирсән авад, Намаг эс дахснь — мини болҗ чадшго.
39. Эврәннь әмән-седклән хадһлҗ чадснь терүгән геех. Мини төлә эврәннь әмн седклән геесн күн – әмән седклән хадһлх.
40. Тадниг орулҗ авснь — Намаг орулҗ авна. Намаг орулҗ авснь Намаг Илгәсиг орулҗ авна.
41. Әәлдәчиг әәлдәчин нерн деерәс орулҗ авснь — әәлдәчин ачлвр авх. Кен Бурхнд иткдг кү орулҗ – тер Бурхндан иткдг күүнә белг авна.
42. Кен эн бичкниг ааһ киитн уусар ундынь хәрүлнә тер сурһульчин нернә төлә эврәннь белгән авчана. Би таднд цуг энүг үнәр келҗәнәв – гиҗ Иисус келв. 

﻿Матфеин 11 бөлг. 
1. Иисус арвн хойр сурһульчнртан даалһврмудан өгәд чиләчкәд, теднә балһсдудар сурһҗ дасххар болн келхәр һарад йовв.
2. Түүрмд суусн Иоанн Иисусин кесн кергүдин тускар соңсчкад, эврәннь хойр сурһульчан терүнәс суртн гиҗ илгәв:
3. «Та Тер ирх зөвтәнь болҗахмт? Эс гиҗ бидн талданиг күләхмби?»
4. Иисус эднд иим хәрү өгв: «Иоаннд үзсән, соңссан келтн:
5. сохр улс үздг болҗ, доһлңгнь йовна, арснь му гемтә улс цеврлгдҗәнә, дүләнь — соңсҗана, үкснь әмдрҗәнә болн угатя әмтн Бурхна Байрта Зәңг келҗ йовна.
6. Нанд итксн күн буйн кишгтә болх.»
7. Тедниг йовсна хөөн Иисус әмтнд Иоанна тускар экләд келв: «Ю үзхәр тадн көдәд одвт?Салькнд нәәхлсн хулсиг хәләхәрий?
8. Тадн ю хәләхәр одсмт? Җөөлн байн хувцта кү үзхәрий? Байн җөөлн хувц өмсдг улс хаана бәәшңгүдт бәәцхәнә.
9. Тадн ю үзхәр одсмбт? Әәлдәчиг үзхәрий? Э, Би таднд келҗәнәв: «Әәлдәчәс даву әәлдәчиг үзләт.»
10. Бурхна бичгт түүнә тускар иигҗ бичәтә: «Би Чини өмн Эврәннь элчән йовулҗанав. Тер Чини өмн йовад хаалһичин ясх.»
11. Би таднд үнәр келҗәнәв: «Цуг һазр деер күүкд күүнәс һарсн улсас уснд кирслдг Иоанн хамгин ик, зуг Бурхна Теңгрин орн-нутгт хамгин бичкнь терүнәс ик.
12. Уснд кирслдг Ионна цагас авн ода күртл Бурхна Теңгрин орн-нутг чидләр авгдна. Уха- санаһан, чидлән өгсн улс Бурхна Теңгрин орн-нутгт күрх.
13. Юңгад гихлә цуг әәлдәчнр болн Закан Иоанна цагин өмн зарлгдсн билә.
14. Кемр тадн орулҗ авх белн болхла, тертн ирх зөвтә бәәсн Илия болҗана.
15. Кенд соңсхин төлә чикн бәәхлә соңсцхаг!»
16. Эн цагин улсиг кенлә дүңцүлхв. Эдн һаза наачах бичкдүдлә әдл болҗана, юңгад гихлә тедн үүрмүдтән иигҗ келв:
17. «Бидн таднд бүшкүр татлавидн, зуг тадн биилсн угат. Бидн таднд һашута дуд дууллавидн, зуг тадн уульсн угат.
18. Юңгад гихлә Иоанн ирәд хот-хол чигн идхш, чаһр чигн уухш. Тер бийнь келцхәнә: «Энүнә дотрнь шулм бәәнә.»
19. Күмни Көвүн ирәд хот иднә болн чаһр ууна. Тер бийнь келцхәнә: «Эн күн хот чигн эдлнә, чаһр чигн ууна, алв цуглулдг болн килнцтә улсла үүрлҗәнә. Цуг цецн юмн кергәрнь үзгднә.»
20. Тегәд Иисус зәрм балһсдыг гемшәв, юңгад гихлә тер балһсдудт Иисус дала чидлән болн өвәрцән үзүлсн бийнь, тедн гемән сурсн уга, килнцән хайсн уга:
21. «Хоразин болн Вифсаида зовлң эдлхит! Юңгад гихлә Тир,Сидон хойрт тиим дала чидл болн өвәрцс үзүлгдсн болхла, тедн кезәнә шуурха му хувцан өмсәд, үмсн деер унад тедн килнцәсн цөкрх билә.»
22. Зуг Би таднд келҗәнәв: «Тир, Сидон хойрин һазрт зарһин өдрлә тадн дорхнь деер болх.
23. Чи, Капернаум, теңгр күртл өөдлсн тамин йоралд унхч, юңгад гихлә чамд өгсн чидл болн өвәрцс Содомд бас үзүлгдсн болхла, тер Содом ода чигн бәәх билә.
24. Тер төләд Би келҗәнәв: зарһин өдрлә тадн дорхнь Содомин һазрт деер болх.»
25. Цааранднь Иисус иигҗ зальврв: «Хәәрхн Эцкм, теңгрин болн һазрин Эзн, цецн ухата улсас нууһад бичкдүдт медүлҗ өгсндтн Танд магтал болн ханлт өргҗәнәв.
26. Э-э, Мини Эцк, Тана эвәлтн тиим билә.
27. Мини Эцкм цугинь Нанд даалһв. Эцкәс талдан нег чигн күн Көвүһинь медҗәхш. Көвүнәс талдан нег чигн күн Эцкиг медхш. Ямаран күүнд Көвүнь секхәр бәәхнь бас нег чигн күн медҗәхш.
28. Цуг муурсн, зовсн улс Нанур ирцхәтн, Би тадниг амранав.
29. Мини зааврмудыг бийдән автн, Нанас дасч автн, юңгад гихлә Би җөөлн болн номһн зүрктәв.
30. Тана седкл амрад җирһх, Мини өгсн зааврмуд амр, Мини ацан гиигн.»

﻿Матфеин 12 бөлг.
1. Бурхна суббот өдр ирхлә, Иисус буудя тәрсн һазрар йовҗ йовла. Терүнә сурһульчнр йир икәр өлсцхәв. Тегәд эдн буудян толһас таслад идцхәв.
2. Фарисеймуд энүг үзәд Терүнд келв: «Чини сурһульчнр Бурхна суббот өдрлә кех зөв уга юм кеҗәнә.»
3. Иисус теднд хәрү өгв: «Давид болн терүнлә бәәсн улс өлсхләрн ю кесинь тадн умшсн угавт?
4. Давид Бурхна герт орад, Бурхна өмн тәвсн өдмг теднлә хуваһад идҗ. Бурхна өмн тәвсн өдмг Давид чигн, өөрнь бәәсн әмтн идх зөв уга билә. Тер өдмг һанцхн әрүн Бурхна улс идх зөвтә бәәсмн.
5. Тадн Заканд иигҗ бичтәһиннь умшсн угавт? Бурхна суббот өдр болһн әрүн улс сүмд Бурхна суббот өдриг эвдвчн, тедниг бурушахш.
6. Зуг таднд келҗәнәв, энд Бәәснь Иерусалимин сүмәс ончта болн ачта.
7. Бәрц биш, хәәрлт сурҗанав «гисн үгмүдин чинринь медсн болхла, тадн буру уга улсиг гемншго биләт.
8. Күмни Көвүн Бурхна суббот өдрин Деед Эзн болҗана.»
9. Тендәс һарад, Иисус синагогд орв.
10. Тенд хагсу һарта күн бәәҗ. Иисусиг гемшәхин төлә сурҗ: «Бурхна суббот өдрлә кү эдгәҗ болхий?»
11. Тер теднд хәрү өгв: «Кен таднас бәәсн һанцхн хөөһән Бурхна суббот өдрлә нүкнд унхла, терүг нүкнәс татҗ авлго бәәхий?
12. Күн болхла кедү дәкҗ хөөнәс деер! Тегәд Бурхна суббот өдрлә сән болн цаһан саната йовдлмуд кеҗ болхмн.»
13. Терүнә хөөн Иисус хагсу һарта күүнд келв: «Һаран суңһ!» Тернь һаран суңһхла, һарнь дарунь эдгҗ одв. Хойрдгч һарлань әдл болв.
14. Фарисеймуд һарад, хоорндан яһҗ Иисусин әминь таслхар күүндцхәв. Зуг Иисус терүгинь медәд, тендәс һарад йовҗ одв.
15. Терүг дахад дала әмтн йовцхав. Иисус цуг улсиг гемәснь эдгәв.
16. «Зуг Мини тускар әмтнд бичә келтн» - гиҗ Иисус закв.
17. Исайя әәлдәчин келсинь күцхин төлә иигҗ бичәтә: 
18. «Эн Мини шүүҗ авсн Ялч. Мини Дурта Көвүн, Мини седкл Терүнд. Эврәннь Сәкүсән Терүн деернь тәвхв. Эн цуг келн - әмтнд зарһ зәңглх.
19. Тер зүткшго, хәәкршго, кен чигн уульнцмудар Терүнә дууһинь соңсшго.
20. Тер зарһан кетл, Терүнә үнн орчлңгиг диилтл, әрә хуһрха хулсиг хуһлшго, уңгдсн олс унтрашго.
21. Терүнә Нернд цуг келн-әмтн нәәлх.»
22. Тиигхлә шулмд авлгдсн, сохр болн келн уга күүг авч ирв. Иисус энүг эдгәв, эн үздг болн келдг болв.
23. Цуг әмтн алң болад келцхәв: «Эн Христос биший, Давидин көвүн?»
24. Фарисеймуд энүг соңсад келв: «Тер эрлгин чидләр шулмсиг болн хар сәкүсиг һарһна.»
25. Зуг Иисус санаһинь медәд теднд келв: «Ямаран йосн болв чигн нег-негнләһән дотран дәәлдхлә – хоосрх. Кемр ямаранчн балһсн эс гиҗ гер – хоорндан нег- негнләһән өшә көөхлә, эн балһсн болн гер әңгрәд тарҗ одх.
26. Кемр эрлг эрлгиг көөҗ һарһхла, тер бийнь дотрасн әңгрх. Тиигхлә түүнә йосн әңгрҗ тарлго бәәхий?
27. Кемр Би эрлгин чидләр шулмсиг көөҗ һарһхла, тана көвүд юуһар көөҗ һарһна? Тегәд тедн тана зарһчнр болх.
28. Кемр Би Бурхна сәкүсәрн эрлгиг көөҗ һарһхла, танур БурхнаТеңгрин орн-нутг ирснь маһд уга.
29. Чидлтә күүнә герт кен орҗ зөөринь булаҗ авч чадх? Түрүләд эн чидлтә эзн күүг күләд, тегәд гертк зөөринь булаҗ авх.
30. Намаг эс дахсн күн – Нанд дурго болҗана. Нанла эс хурасн күн – тер тараҗана.
31. Тегәд таднд Би келҗәнәв: «Ямаран чигн килнц, му келлһн – әмтнд тәвгдх, зуг Әрүн Сәкүсиг му келхлә – әмтнд тәвгдшго.
32. Кемр ямаран чигн күн Күмни Көвүнә өмнәс буру үг келхлә, терүнә бурунь тәвгдх, зуг кен чигн Эрүн Сәкүснә өмнәс буру үг келхлә, терүнә бурунь ода цагт чигн, ирх цагт чигн тәвдшго.»
33. Ямаранчн модыг темсәрнь медтн: сән модд – сән темстә, му модд – му темстә. Юңгад гихлә ямаран чигн модн темсәрн медгднә.
34. Хорта моһан үйнр! Тадн хар саната бәәһәд бәәҗ яһҗ сән үг келҗ чадхмт? Күүнә зүркнд бәәсн юмн, терүнә амар һардмн.
35. Сән седклтә күн сән зөөрәсн сәәнинь һарһна, му седклтә күн му седкләсн мууһинь һарһна.
36. Би таднд келҗәнәв: «Зарһин өдр ирхлә, күн болһн ямаран чигн тус уга келсн үгиннь төлә тооцаһан өгх.
37. Юңгад гихлә эврәннь келсн үгәрн цеврдҗ һархч, эс гиҗ эврәннь келсн үгәрн зарһд орхич.»
38. Тиигхлә зәрм дегтр бичдг улс болн фарисеймуд келв: «Багш, мадн Танас темдг үзүлхитн күләҗәнәвидн.»
39. Иисус хәрү өгв: «Хар саната, иткл уга болн хуульчлгдсн, темдг хәәҗәх үйнр, таднд Иона әәлдәчәр өгсн темдгәс даву темдг өггдшго.
40. Ион тул гидг ик заһсна дотр һурвн өдр болн һурвн сө бәәсн әдләр, Күмни Көвүн бас һазрин зүркнд һурвн өдр болн һурвн сө бәәх.
41. Ниневитянахн эн үйнртә зарһд орад цааҗла харһулгдх. Юңгад гихлә тедн Иона келсн үгәр килнцән тәвүлсмн. Зуг энд ода Бәәснь Ионас деер болн ик.
42. Өмн үзгәс ирсн хатн бас эн үйнртә зарһд орад тедниг гемшәх. Юңгад гихлә эн хатн хол һазрас Соломона цецн үг соңсхар ирҗ. Зуг энд Бәәсн Соломонас күчтә болн деер.
43. Тегәд хар сәкүсн күүнәс һархларн, хагсу, усн уга һазрмудар йовад төвкнүн бәәдл хәәнә, болв олҗ чадхш.
44. Тиигхлә келнә: «Би һарсн эврәннь герүрн хәрү орнав.» Эврәннь гертән ирхләнь гернь сул, сәврдчксн болн хурачксн бәәҗ.
45. Тиигхлә тер хар сәкүсн йовад, бийәсн уурта догшн долан хар сәкүсд дахулад ирнә. Тер күүнә җирһл урдкаснь улм зовлңгта болн му болна. Тиим юмн эн хар саната үйнрлә болх.»
46. Иисус әмтнлә күүндҗәсн бәәҗ. Эн цагла Терүнә экнь болн дүүнрнь герин өөр зогсҗасмн. Эдн Терүнлә күүндх саната бәәсмн.
47. Нег күн Иисусд келв: «Тана эктн болн дүүнртн һаза зогсҗана. Танта күүндхәр седҗәнә.»
48. Иисус келҗәсн күүнд хәрү өгв: «Кен Мини эк? Мини дүүнр кемб?»
49. Дарунь сурһульчнр тал һарарн зааһад келв: «Эн Мини экм болн мини дүүнрм.»
50. Юңгад гихлә кен Мини Теңгрин Эцкин таалнь болн келсн үгинь күцәснь, тер Нанд ахнр-дүүнрм болн эгчм болн экм болх.

﻿Матфеин 13 бөлг.
1. Тер өдр Иисус гертәсн һарад теңгсин көвәд суула.
2. Терүнә өөр йир дала күн цуглрв,
тегәд Тер оңһцд орад суув, әмтн көвә деер
зогсад үлдв.
3. Иисус олн цецн келврмүдәр ирсн
әмт сурһдг билә:
4. «Тәрәч тәрәһән тәрхәр йовҗ. Цацсн
тәрәнә экин зәрмнь хаалһин өөр унҗ.
Шовуд терүгинь чоңкад идчкв.
5. Кесгнь чолута һазрт унҗ, тенд һазрнь баһ
билә. Буудя шулун урһмлын бүчр
һарһна, яһад гихлә һазрнь гүн биш билә.
6. Нарн һархла, эн хумхарад хагсҗ одв,
яһад гихлә урһмлын уңг уга билә.
7. Дәкәд нег тәрәнә экн көгл заагт
унв. Зуг көгл өсәд, өндр болад, тәрәнә
экин уңгиг бүтәһәд дарв.
8. Зәрмнь сән һазрт унад темс өгдг
болв. Негнь зун холван, негнь
җирн холван, негнь һучн холван ик урһц өгнә.
9. Соңсхин төлә чикн бәәхлә – соңстха.»
10. Сурһульчнр Иисусур өөрдәд,
Терүнәс сурцхав: “Яһад эднд цецн
келврмүдәр келнәт?»
11. Тер эднд келв: «Яһад гихлә Бурхна Теңгрин
орн-нутгин нууц тадн медх зөвтәт, эдн
медх зөв уга.
12. Тегәд меддг күүнд деернь немгдх.
Эс медснәс бәәснь авгдх.
13. Цецн келврмүд эднд келҗ өгнәв,
яһад гихлә эдн хәләв чигн үзхш, соңсв
чигн – соңсхш болн медхш, тегәд
үлгүрләд теднд келҗәнәв.
14. Әәлдәч Исайин эднә тускар келснь
күцҗәнә: «Чикәрн соңсв чигн –
медхшит, нүдәрн хәләв чигн – үзхшит.»
15. Яһад гихлә эн әмтнә зүркн модьрун
болҗ, нүдән аньчкад, чикәрн әрә
соңсна. Тегәд нүдәрн үзшго, чикәрн
соңсшго, зүркәрн медшго. Тегәд бийән
Нанар эдгәхәр суршго.
16. Тадн хөвтә бәәҗт, яһад гихлә
нүднтн үзнә, чикнтн соңсна.
17. Тегәд таднд лавта үн келҗәнәв: олн
әәлдәчнр болн Бурхна закаһар бәәдг
әмтн тадн үзсиг – үзх дурн күрв чигн
– үзсн уга, тадна соңссиг – тедн соңссн
уга.
18. Тадн болхла тәрәчин тускар цецн
келврин чинринь соңстн.
19. Кен болвчн Бурхна Теңгрин орн-нутгин
тускар үг соңсв чигн эс медхлә, хар
санатл ирәд, зүркнд тәрсиг 
хулхална. Тиигхлә хаалһин өөр тәрсн
тәрән иим чинртә болна.
20. Чолута ормд тәрә тәрснь иим күүнлә әдл,
тер күн үг соңсн, дарунь байртаһар
медсән авна.
21. Болв тиим әмтн медсән, соңссан
төртән авхш, һол төр гиҗ тоолхш: кемр
һашудлһн болн көөлһн эклхлә, келсн,
соңссн үг тер дарунь иткл
уга болна.
22. Буг өвснд тәрсн экн, үг соңссн кү
зааҗана, зуг цагин килмҗ болн худл зөөр
тер үгиг баһрулад, тегәд тер үг тус уга
болна.
23. Сән һазрт тәрсн, соңссн үгиг чикәр 
 медсн болн зүркндән орулсн күн. Тиим улс дала
темс авч ирнә, теднәс негнь — зун холван, наадкнь - җирн холван, талдань- һучн холван ик урһц өгнә.»
24. Иисус эднд талдан цецн келвр келх
болв: «Бурхна Теңгрин орн-нутг күүнлә әдл, эн
эврәннь тәрәнд сән эк тәрҗ.
25. Әмтн унтсн цагт дәәсн ирәд,
урһҗасн буудян заагт буг өвс тәрәд
йовҗ одв.
26. Көк урһмл болн темсн һархла, теднә
заагт буг өвсн урһснь медгдв.
27. Герин эзн тал зарцнрнь
ирәд келв: «Эзн! Та сән эк эврәннь
тәрәнд тәрләт, буг өвсн альдас?
28. Эзн теднд хәрү өгв: «Энүг дәәсн кев»
Зарцнр энүнд келв: «Зөвшәл өгхлә,
мадн йовад терүг татад һарһхмн?»
29. Болв эн келв: «Уга, буг өвсиг
татхларн, тадн буудята хамднь тач
һарһхт.
30. Эн чигн тер чигн тәрә хуратл
хамдан урһг. Тәрә хуралһна цагт би
тәрә хадачд келхүв: «Түрүләд буг өвсиг
цуглулад, бооһад, һалд шататн, буудяг
хадад, мини буудя хадһлдг герт орултн.»
31. Дәкәд нег цецн келвр Иисус теднд
келҗ өгв: «Бурхна Теңгрин орн-нутг горчисин
экнлә әдл, энүг күн эврәннь тәрәнд
тәрв.
32. Эн экн наадк цуг экнәс хамгин бичкн, болв
урһад ирхләрн өндр, ик модн болна,
терүнә хамтхаснд теңгрин шовуд
бултна.»
33. Талдан цецн келвриг Иисус теднд
келҗ өгв: «Бурхна Теңгрин орн-нутг һуйрин экнлә
әдл, күүкд күн тер экиг авад, 
 һурвн кемҗән һуйрта негдүләд, һуйр
исхинь күләв.»
34. Иисус цецн келврмүдәр әмтнлә күүндв,
келврмүд угаһар теднлә күүндсн уга.
35. Урднь әәлдәч келсн бәәҗ: «Цецн
келврмудәр эднлә күүнднәв. Делкә үүдәгдсн цагас авн бәәсн 
нууцинь цәәлһҗ өгнәв.»
36. Иисус әмт тәвчкәд, герт орв.
Сурһульчнр Терүн тал өөрдәд келцхәв:
«Буг өвснә тускар цәәлһәд өгтн».
37. Эн теднд келв: «Сән эк тәрснь –
Күмни Көвүн.
38. Тегш һазр – эн орчлң. Сән экн –
 Бурхна Теңгрин орн-нутгт бәәдг көвүд, буг өвсн –
хар саната көвүд.
39. Буг өвс тәрсн дәәсн – эн эрлг. Тәрә
хуралһн - эн цагин насни чилгч. Тәрә хадачнр –
Бурхна элчнр.
40. Тегәд буг өвс цуглулад, һалд хайна,
тиим юмн - эн цагин насни чилгчд болх.
41. Күмни Көвүн Эврәннь элчнрән илгәх.
Эдн Терүнә нутгас цуг җилвинь, му
йовдл һарһдгинь цуглулад һалта бешт
хайх.
42. Терүнд уульлһн болн шүдән
хәврлһн болх.
43. Деед Эзнд иткдг әмтн Бурхна Теңгрин Эцкиннь
орн-нутгт, нарн кевтә гилвкәд, солңһтрх! Соңсхин төлә чикн бәәхлә - соңстн.
44. Бурхна Теңгрин орн-нутг тәрәнә һазрт бултулсн
ик үнтә зөөрлә әдл, тер зөөриг күн һазрт 
булв. Эн күн үнтә зөөрт ик гидгәр байрлад, бийднь
бәәсән цугтнь хулдад, тер тәрәг хулдҗ
авна.
45. Дәкәд Бурхна Теңгрин орн-нутг кувц
кевтәһәр сән сувсиг хәәнә.
46. Нег ик үнтә сувсиг олҗ авад, эн цуг
бәәсн юман хулдад, терүг хулдҗ авв.
47. Дәкәд Бурхна Теңгрин орн-нутг заһсна гөлмлә
 әдл, гөлмиг теңгст шивәд, олн зүсн
заһс бәрҗ авв.
48. Гөлм заһсар дүүрәд ирхлә,
терүг көвә деер һарһв. Бәрҗ авсн
заһсан сәәнинь мууһас йилһәд, шил
савд цуглулв, му заһсиг бийәсн цааран
хайчкв.
49. Эн цагин насни чилгчәр тиим юмн болх: Бурхна
элчнр һарад, хар саната улсиг Бурхнд
иткдг әмтнәс салһх.
50. тамин бешин һалд хар саната улсиг хайх, тендәс уульлһн болн шүдәрн хәвлрһн соңсгдх.»
51. Иисус теднәс сурв: «Юн болхинь
тадн медвт?» Эдн Терүнд келв: «Э-э,
Деед Эзн».
52. Тер эднд келв: «Бурхна Теңгрин орн-нутгин тускар сурһҗах, дегтр бичдг күн эзән дураҗ эврәннь гертән хадһлснас шин болн хуучан һарһна.»
53. Иисус келсн цецн келврән төгсәһәд 
тендәс һарв.
54. Эн Эврәннь төрсн балһсндан ирв,
 синагогд тедниг сурһв, әмтн алң
болад келцхәлә: «Альдас Энүнд тиим
цецн ухан болн күчн?
55. Эн модн урчин көвүн биший?
Терүнә экин нернь Мария биший?
Иаков, Иосий, Симон болн Иуда терүнә
дүүнр биший?
56. Терүнә эгчнр мадна заагт эс бәәнү?
Тиим юмн Терүнд альдас ирв?
57. Терүнд итксн уга.» Тегәд Иисус теднд келв:
«Әәлдәч кезә чигн әрүн нертә бәәнә, зуг эврәннь төрсн балһсндан болн эврәннь гертән әрүн нерән геенә.»
58. Тедн эс итксн учрар Иисус тенд олн өврмҗтә йовдлмуд үзүлсн уга.

﻿Бөлг – 14 
1. Тер цагт Ирод хаанд Иисусин тускар зәңг ирв.
2. Эврәннь зарцнртан эн келв: «Эн уснд кирслдг Иоанн. Үкснә хөөн әмдрв, тегәд эн өврмҗтә йовдлмуд үзүлҗәнә.»
3. Филиппин ахин гергнә төлә Иродиадас көлтә, Ирод Иоанниг бәрҗ авад, күләд түүрмд суулһв.
4. Яһад гихлә Иоанн келдг бәәҗ: «Үүнлә бәәх чи зөв угач.»
5. Эн Иоанниг алхар седв, болв нутгин әмтнәс әәдг билә, яһад гихлә Иоанниг әмтн әәлдәч гиҗ тоолдг бәәсмн.
 6. Иродин һарсн өдрлә Иродиадин күүкн ирсн гиичнрин өмн бииләд, Ирод хаанд йир икәр таасгдҗ. 
7. Тегәд Ирод күүкнд цуг сурсинь өгнәв гиҗ андһарлв.
8. Эн экиннь зааҗ өгсәр келв: «Уснд кирслдг Иоанна толһаг тәвүр деер авч ир.»
9. Андһар өгсндән болн ширән өөр суусн гиичнрин өмн Ирод хан гейүрв.
10. Эн түүрмд бәәх Иоанна толһа чавчад, күүкнд авч иртн гиҗ закв.
11. Иоанна толһаг тәвүрт авч ирәд, күүкнд өгв, тернь экдән күргв.
12. Иоанна сурһульчнр ирәд, цогцинь авад оршав. Дарунь йовад Иисусд келцхәв. 
13. Иисус энүг соңсад, һанцхарн тендәс көдә һазрт оңһцар усчад йовҗ одв. Әмтн Иисус тенд бәәсинь соңсад, балһснас йовһар Терүг дахв.
14. Иисус һарад олн әмт үзв, эднд санань зовад, гемтәһинь эдгәв.
15. Асхн болад ирхлә, Терүнүр сурһульчнр ирәд келцхәв: «Мадн бәәх һазрт әмтә юмн уга, ора цаг болҗ одв. Мадниг дахҗ ирсн улсиг хәрүлчктн, селәдәр йовад, бийдән хот хулдҗ автха».
16. Иисус хәрү өгв: «Эднд йовх керг уга. Тадн хот өгтн.»
17. Эдн Терүнд келнә: «Маднд тавн өдмг болн хойр заһсн бәәнә».
18. Иисус келв: «Нанд терүгән авч иртн». 
19. Дахад ирсн әмтиг ноһан деер суулһв. Эн тавн өдмг болн хойр заһс бәрәд, теңгр тал хәләһәд әдслв. Иисус өдмг авад, хуваһад сурһульчнртан өгәд бәәв, сурһульчнрнь — әмтнд.
20. Цуг әмтн өгсн хотынь эдләд цадцхав. Үлдсн хотнь арвн хойр зембльд багтв. 21. Хот эдлснь тавн миңһн күн билә, күүкд күн болн бичкдүд эн тоод орсн уга.
22. Иисус сурһульчнртан закв: «Шулун оңһцд орад, талдан көвәд күртн.»
Бийнь ирсн улсиг тәвчкәд ирх болв.
23. Үлдсн улсиг тәвчкәд, тер асхн уул деер һарад һанцхарн зальврхар үлдлә.
24. Оңһц теңгсин дунд күрв, дольгалсн усн оңһц цокв, яһад гихлә зөрүд салькн өмнәснь үләв.
25. Дөрвдгч сөөһин харулд Иисус теңгсин усна деегүр тедн тал йовҗ.
26. Сурһульчнр Энүг теңгсәр йовҗ йовхинь үзҗ.
«Ки үзгдлһн!» - гиһәд әәлдәд хәәкрцхәв.
27. Иисус теднд келв: «Сергтн! Энтн Бив! Бичә әәтн!» 
28. Петр Терүнд хәрү өгв: «Деед Эзн! Кемр Та болхла, би Танур усар ирхүв, нанд заквр өгтн!» 
29. Иисус келв: «Йов!» Пётр оңһцасн һарад, усар йовад, Иисус тал өөрдҗ йовла седв. 
30. Болв догшн салькнас әәһәд уснд чивн гив. Пётр хәәкрв: «Деед Эзн! Намаг харсад авртн!»
31. Иисус шулуһар һаран татад, нөкд болад келв: «Баһ итклтә! Чи яһад маһдлад бәәвч?»
32. Эдн оңһцд орхла, салькн зогсҗ одв.
33. Оңһцд бәәсн әмтн Терүнүр өөрдәд сөгдн келв: «Та йоста Бурхна Көвүн!»
34. Эдн теңгс һатлад Геннисаретск һазрт ирцхәв.
35. Тер һазрин әмтн Терүг таняд, төгәлңдән Терүнә тускар зәңгләд, цуг гемтә улсиг көтлҗ ирв.
36. Эдн Терүнә хувцнднь һаран күргх зөв сурцхав. Һаран күргҗ чадснь — эдгцхәв.

﻿Матфин 15 бөлг. 
1. Түүнә хөөн Иисусур Иерусалимин дегтр бичдг улс болн фарисеймуд ирәд сурна:
2. «Юңгад Чини сурһульчнр медәтнрин дасхвр эс күцәҗәхмб? Эдн өдмг идхләрн һаран уһахш.»
3. Иисус эднд иим хәрү өгв: «Юңгад тадн эврәннь дасхврин төлә Бурхна зака эвдҗәхмбт?
4. Бурхн зака өгсмн: «Эцкән болн экән күндл» болн «Эврәннь эцкдән болн экдән догшн үгмүд келсн күн – үктхә.»
5. Тадн болхла иигҗ келнәт: «Кемр күн эцкдән эс гиҗ экдән келхлә: чи нанас авхар седсн юмн – эн Бурхнд тәвсн бәрц болҗана,
6. тер күн эцкән эс гиҗ экән күндллго бәәҗ чадҗана.»
7. Хойр чирәтә улс! Тадна тускар сәәнәр Исайя әәлдәч келсмн:
8. «Эн әмтн Нанур амарн болн үгмүдәрн өөрдҗәнә, зуг эднә зүркд Нанас хол.
9. Зуг эдн Намаг амарн тевчсн төләд хоосн үлдх, юңгад гихлә эдн әмтнә сурһсн дасхврар болн авъясмудар бәәцхәнә.»
10. Иисус әмт дуудад келв: «Соңстн болн тодлҗ автн!
11. Ямаран болв чигн күүг терүнә дотраснь һарчахнь бузрдҗана, зуг дотрнь орснь — бузрдашго.»
12. Тиигхлә Терүнә сурһульчнр өөрдҗ ирәд Иисуст келв: «Фарисеймуд эн үгмүд соңсад икәр уурлцхав.»
13. Иисус сурһульчнртан хәрү өгв: «Ямаран чигн урһмл, Мини эцк эс тәрсн болхла уңгтаһнь таслад авад хайгдх.
14. Тегәд тедниг үлдәтн. Тер сохр көтләчнр сохр улсиг дахулҗ йовна. Кемр сохр сохран көтлхлә, хамдан нүкнд унх.»
15. Пётр Терүнд келв: «Эн цецн келвр маднд цәәлһтн.»
16. Иисус келв: «Тадн энүг ода күртл медҗ чадҗахшийт?
17. Күүнә амар орсн юмн, геснд орад цааран һардгнь тадн ода күртл меддговт?
18. Зуг амнас һарсн – зүркнәс һарчана. Эн кү бузрдҗана.
19. Юңгад гихлә күүнә зүркнәс хар му ухан, аллһн, аля келһн, авальдан өгсн үгән эвдлһн, хулха, худл, худлар герчллһн болн му келлһн.
20. Эн цуг кү бузрдҗана, һаран уһалго хот идсн – кү бузрдҗахмн уга.»
21. Тегәд тендәс Иисус һарад, Тиран болн Сидона һазрмудар йовҗ одв.
22. Тер һазрмудас хананеянк күүкд күн һарад, Терүнд хәәкрәд келв: «Деед Эзн! Давидын Көвүн, хәәрлтн намаг! Мини күүк эрлг ик гидгәр зоваҗана.»
23. Болв Иисус энүнд нег чигн үг келсн уга. Сурһульчнрнь Терүнүр өөрдәд сурв: «Көөчк энүг, юңгад гихлә эн мана ардас хәәкрәд йовна.»
24. Иисус келв: «Би Израилин герин үкҗәх хөөдүр илгәгдләв.»
25. Күүкд күн Иисур өөрдәд, өмннь мөргәд келв: «Деед Эзн! Нөкд нанд болхнтн!»
26. Зуг Иисус хәрү өгв: «Бичкдүдәс өдмг авад нохаст хайсн сән биш.»
27. Эн келв: «Э, Деед Эзн, болв эзнә ширә деерәс унсн өдмгин үлдл нохас иднә.»
28. Тиигхлә Иисус келв: «Күүкд күн, чини иткл ик! Тегәд чамд чини санаһар болтха!» Энүнә күүкнь дарунь эдгҗ одв.
29. Иисус тер һазр үлдәһәд, Галилеин теңгсүр ирәд, уул деер давшад һарад суув.
30. Терүнүр дала әмтн ирв. Эдн дунд доһлң, сохр, келн уга келкә, эрмдгтә дала улс билә. Эдниг Иисусин көлд кевтүлв, Иисус цуг эдниг эдгәв.
31. Тегәд әмтн келкә улсиг келҗәснь үзәд, сохрнь үзҗәснь, доһлңгинь йовҗаснь үзәд икәр алң болад, Израилин Бурхиг туурулад бәәсмн.
32. Иисус эврәннь сурһульчнран дуудад эднд келв: «Мини өөр һурвн хонгтан бәәсн әмтнд иддг хот уга болснднь санам зовҗана. Эн әмтн йовх хаалһдан муурлго, чинәһән алдлго йовхин төлә Би эдниг хоосар тәвшгов.»
33. Сурһульчнрнь Терүнд келнә: «Иим дала әмт цадхиин төлә эн көдәд мадн альдас тедү өдмг авхмби?»
34. Иисус эднәс сурна: «Кедү өдмг таднд бәәнә?» Сурһульнрнь келнә: «Долан болн невчкн заһсн бәәнә.»
35. Тиигхлә Иисус һазр деер суутн гиҗ әмтнд закв.
36. Иисус долан өдмг болн заһсд авад, Бурхнд ханлт өргәд, хуваһад Эврәннь сурһульчнртан өгәд бәәв, сурһульчнрнь – әмтнд.
37. Цуһар идәд цадҗ. Үлдсн өдмгәр долан зембль дүүрв.
38. Идәд цадснь дөрвн миңһн күн бәәсмн, күүкд улс болн бичкдүд эн тоод орсн уга .
39. Әмтиг тәвчкәд, Иисус оңһцд орад, Магдалы гидг һазрур ирҗ. 

﻿Матфеин 16 бөлг.
1. Фарисеймуд болн садукеймуд Терүн тал өөрдҗ ирв. Тедн Иисусиг җилвтүләд, теңгрәс темдгүд үзүлтхә гиҗ сурв.
2. Теднд Тер ииҗ хәрү өгв: «Асхн болхла, тадн келнәт: теңгрин бәәдл сән болх, юңгад гихлә теңгр улан,
3. өрүн болхла: эндр чиг-боран болх, юңгад гихлә теңгр бүркг.» Хойр чирәтә улс! Теңгрин бәәдл ийлһҗ чаднат, зуг цаг шинҗлҗ чадҗахшийт?
4. Хуульчлгдсн болн иткл уга үйнр теңгрәс темгдүд хәәнә. Таднд Иоанна әәлдәчин темдгүдәс талдан темгдүд өггдшго.»
5. Терүнә сурһульчнр теңгсин көвә һатлад һархларн, өдмг авхан мартсн бәәҗ .
6. Иисус эднд келв: «Фарисеймудын болн садукеймудын искәдг экнәс саглтн.»
7. Тедн хоорндан ухалад келцхәв: «Өдмг эс авснд маднд тиигҗ келҗәхмб?»
8. Иисус терүгинь медәд иигҗ келв: «Баһ итклтә улс, тадн өдмг эс авсндан һундҗахмт?
9. Ода чигн тадн юм медсн угавт? 
 Тавн өдмгәр тавн миңһн кү цадхсна тускар тадн мартчквт? Кедү зембль өдмг цуглулҗ авлат?
10. Болн долан өдмгәр дөрвн миңһн кү цадхсинь бас мартчквт? Дәкн кедү зембль өдмг цуглулҗ авлат?
11. Юңгад тадн эс медҗ чадҗахшит? Би өдмгин тускар келҗәхшв, садукеймудын болн фарисеймудын искәсн экнәс бийән саглҗ йовтн гиҗ келҗәнәв.»
12. Иисус өдмгин экнә тускар биш, фарисеймудын болн садукеймудын дасхҗах сурһуляс бийән саглтн гиҗ теднд келҗәхнь медҗ авцхав.
13. Филиппа Кесарин нутгт ирәд, Иисус Эврәннь сурһульчнрас сурв: «Әмтн Намаг Күмни Көвүг кен гиҗ тоолҗана?»
14. Тедн иим хәрү өгв:«Зәрмнь уснд кирслдг Иоанн гиҗ тоолҗана, талдань Илия гицхәнә, наадкснь Иеремия эс гиҗ әәлдәчнрин негнь гиҗ тоолҗана.»
15. Тер сурв: «Тадн бийстн Намаг кен гиҗ тоолҗанат?»
16. Симон Пётр келв: «Та — Христос, Әмд Бурхна Көвүн!»
17. Тиигхлә Иисус терүнд иим хәрү өгв: «Иоанна көвүн Симон, чи буйн кишгтәч, юңгад гихлә чамд энүг күн биш, Мини Теңгрин Эцк секв.
18. Тегәд Би чамд келҗәнәв: «Чи – Пётр! Эн Чолун деер Би Эврәннь Чонҗ тосхнав, үклин-тамин чидл Мини Чонҗиг диилҗ чадшго!
19. Би чамд Теңгрин орн-нутгин түлкүрнь өгхв. Һазр деер чи боосн юмиг теңгр деер боогдх, һазр деер чи тәәлсн юмиг теңгр деер тәәлгдх?»
20. «Намаг Христос - бичә күүнд келтн»- тииҗ Эврәннь сурһульчнртан закв.
21. Тер цагас авн Иисус Эврәннь сурһульчнртан Иерусалим тал йовхин тускар экләд келәд бәәв. Тенд медәтнрәс, Бурхна ах әрүн болн дегтр бичдг улсас икәр зовхан медүлв. Терүнә әмнь таслхинь, болв һурвдгч өдртнь Иисус әмдрхин тускар медүләд келсмн.
22. Пётр Иисусиг хооран дуудад келв: «Бийән Деед Эзн хәәрлтн! Танла тиим юмн бичә болтха!»
23. Иисус Пётр тал эргәд келв: «Эрлг! Нанас цааран йов. Чи Намаг җилвтүлхәр седҗәнәч, юңгад гихлә чи Бурхна тускар ухалҗахшич, күүнә ухаһар ухалҗанач!»
24. Түүнә хөөн Иисус Эврәннь сурһульчнртан келв: «Кен Мини келсн үгәр бәәхәр седәд, Намаг дахад йовхар бәәхлә, эврәннь кирсән авад Намаг дахтн.
25. Юңгад гихлә эврәннь әмән хадһлхар бәәсн күн - терүгән геех, зуг кен Мини төлә эврәннь әмән геехәр бәәхлә - тер әмән геешго.
26. Кемр ямаран чигн күн цуг делкә эзлҗ авад, зуг бийиннь әмән геехлә ямаран олзта тер болхмб?
27. Юңгад гихлә Күмни Көвүн Эврәннь Эцкин туурмҗд болн Эврәннь элчнртәһән ирсн цагт, күн болһнд бийиннь кесн кергәрнь өггдх.
28. Үнәр келҗәнәв: ода энд зогсҗасн тадн дундас зәрмнь әмд бәәһәд, Күмни Көвүг Эврәннь Теңгрин Бурхна орн-нутгт йовсинь үзх.»

﻿Матфеин 17 бөлг.
1. Зурһан өдр давсн хөөн Иисус Пётриг, Иаковиг, Иоанниг болн Иоанна ахинь дахулад, һанцхн эднтә өндр уул деер һарв.
2. Генткн Иисус теднә нүднд хүврҗ одв. Терүнә чирәнь герлтҗәх нарнла әдл болҗ одв.
Хувцнь гилвкәд цаһаҗ одв. 
3. Генткн теднә өмн Моисей, Илия хойр ирәд Иисусла күүндҗәснь үзгдв.
4. Пётр Иисусд келв: «Деед Эзн,маднд энд йир тааста болҗана. Би һурвн харшм кенәв: «Негнь - Танд, негнь - Моисейд, бас негнь - Илияд.
5. Тиигҗ келҗәтлнь генткн гилвксн цаһан үүлн тедниг бүркчкв. Үүлн дотрас дун соңсгдв: «Энтн Мини дурта Көвүм. Энүнд Мини эвәлм. Энүг соңстн!»
6. Энүг соңссн сурһульчнр ик гидгәр әәһәд чирә деерән унцхав.
7. Иисус өөрдәд теднд һаран күргәд келв: «Бостн, бичә әәтн!»
8. Тедн босад, һанцхн Иисусиг үзв.
9. Уулас бууҗ йовад, Иисус тенд үзсн юман бичә күүнд келтн – гиҗ закв.
10. Сурһульчнр Терүнәс сурцхав: «Юңгад Илия түрүләд ирхмн - гиҗ дегтр бичдг улс келцхәсмб?»
11. Иисус келв: «Э-э, Илия түрүләд ирх зөвтә, цугинь белдх зөвтә.
12. Илия ирлә. Зуг терүгинь медлго эврәннь дурарн кецхәв. Терүнлә әдл Күмни Көвүн чигн теднәс зовлң үзх.»
13. Тиигхлә сурһульчнр уснд кирслдг Иоанна тускар Иисус келҗәхнь медв.
14. Тедниг олн әмтн тал өөрдәд ирхлә, нег күн сөгдәд келв:
15. «Зерг! Мини көвүг хәәрлтн. Сар урһхла, көвүн мини икәр зовна: һалд болн уснд унна.
16. Би Тана сурһульчнр тал авч ирхлә, тедн эдгәҗ чадсн уга.»
17. Иисус хәрү өгв: «Иткл уга бәәдг улс, тадниг кезә күртл тесхв? Терүг Нанур авад иртн.»
18. Иисус эрлгиг түүнәс көөһәд һарһв, көвүн эдгдҗ одв.
19. Иисусиг һанцхарн бәәсн цагла, сурһульчнр Терүнәс сурв: «Бидн яһад эдгәҗ чадсн угавидн?» Иисус иигҗ хәрү өгв:
20. «Тадниг иткл уга бәәсн төләд бичкн горчисин экнә дүңгә иткл таднд бәәсн болхла, тадн тер уулыг энүнәс тииглән од гисн болхла күцх билә.
21. Тадн Бурхндан өдрмүд нерәдсн цагт, зальврад бәәхлә эн шулмс – көөгднә.
22. Галилейд тедн бәәхлә Иисус сурһульчнртан келв: «Күмни Көвүг күүнә һарт бәәрҗ өгх,
23. теднәр алгдад, һурвдгч өдртнь әмдрх. Сурһульчнрнь икәр һашудцхав.»
24. Тедниг Капернаумд ирхләнь, алв цуглулдг улс сурв: «Тана Багш алв өгхий?»
25. Пётр келв: «Өгх.» Пётриг герт орҗ йовхлань Иисус сурв: «Симон, чи юн гиҗ тоолҗанач?
26. Эн һазр деер хаанмуд эврәннь көвүдәсн алв авдг болхий, эс гиҗ талдан улсас? Пётр келв: «Талдан улсас.» Тиигхлә көвүднь алвас сулдҗана,
27. зуг әмтиг йос бичә эвдтхә гиһәд авд орулшго төләд, теңгс орад һахуль хаяд заһс бәр. Түрүн заһсна аминь секәд хәлә. Амн дотрнь деншг олҗ авхич. Терүг авч одад ма хойрин төлә өгчк» – гиҗ Иисус келв.

﻿Матфеин 18 бөлг. 
1. Тер цагла сурһульчнр Иисусур өөрдәд сурҗ: «Теңгрин Бурхна орн-нутгт кен хамгин ик болҗахмб?
2. Иисус бичкн көвү дуудҗ авад, теднә дунд зогсачкад келв:
3. «Үнәр таднд келҗәнәв: кемр тадн бийән эс сольхла, бичкдүдлә әдл эс болхла, тадн Теңгрин Бурхна орн-нутгт орҗ чадшгот.
4. Бийән номһрулсн, бичкдүдлә әдл болҗ чадсн күн, Теңгрин Бурхнла орн-нутгт хамгин ик болхмн.
5. Мини Нернә төлә тиим бичкниг бийдән орулҗ авхла, тиим күн Намаг орулҗ авчана.
6. Нанд итксн тиим нег бичкниг җилвтүләд, итклинь эвдсн күүнд әмд бәәхин ормд теермин чолу күзүнднь бооһад, теңгсин гүүнд чивснь тер күүнд деер болх бәәсмн.
7. Орчлңгд бәәсн әмтиг җилвс зована. Юңгад гихлә җилвс ирх зөвтә. Болв җилв авч ирсн күн ик зовлңла харһх.
8. Кемр чини һар эс гиҗ көл чамаг җилвтүләд, иткличн эвдхлә, тәәрәд бийәсн цааран хайчк. Хойр һартаһан, хойр көлтәһән мөңк һалд тусхин ормд, өрәсн һар көлтәһән мөңк җирһлд орсн деер.
9. Кемр чини нүдн чамаг җилвтүләд, иткличин эвдхлә, терүгән бийәсн таслад авад хайчк. Хойр нүдтәһән мөңк һалд тусхин ормд, өрәсн нүдтәһән мөңк җирһлд орсн деер.
10. Медтн, саглтн, тер хамгин бичкдүдин негнд чигн бичә дурго болтн. Би таднд келҗәнәв: «Теднә Бурхна элчнр Мини Теңгрин Эцкин чирә оньдин үзнә.»
11. Килнцдән даргдад, үкчәх улсиг олхар болн аврхар Күмни Көвүн ирсмн.
12. Тадн юн гиҗ тоолҗанат? Кемр нег күн зун хөөдтә болад, теднәс негнь төөрәд геедрхлә, тер йирн йисн хөөһән уул заагт үлдәчкәд, геедрсн нег хөөһән хәәһәд эс йовхий?
13. Үнәр Би таднд келҗәнәв: «Кемр тер күн геедрсн нег хөөһән олҗ авхла, йирн йисн хөөндән тиигҗ байрлл уга, олҗ авсн нег хөөндән үлүһәр байрлх.»
14. Тегәд тана Теңгрин Эцктн Эврәннь хамгин бичкнин негнь геешгоһар болн үкүлшгоһар седҗәнә.
15. Кемр ахчн чини өмнәс килнц һарһхла, әмтнд медүллго чирәһәрн үзлцәд буруһинь кел. Кемр чини үг тер соңсхла, чи ахан олҗ авхч.
16. Кемр эс соңсхла, негн эс гиҗ хойр кү дахулҗ одад кел. Тер улс чини келснд герч болх
17. Кемр чини ах тедниг эс соңсхла чонҗд кел. Кемр чонҗиг эс соңсхла, тер Бурхнд иткдго болн алв цуглулдг күүнлә әдл болв гиҗ тоол.
18. Үнәр таднд келҗәнәв: һазр деер тадн боосн юмн теңгр деер боогдх. Болн һазр деер тадн тәәлсн юмн теңгр деер тәәлгдх.
19. Үнәр Би таднд келҗәнәв: кемр хойр күн һазр деер нег-негнләһән ниицәд Бурхнас ямаран чигн кергин тускар сурхла, Мини Теңгрин Эцк сурситн таднд өгх.
20. Юңгад гихлә хойр эс гиҗ һурвн күн Мини Нернә төлә цуглрхла, Би теднә дунднь бәәнәв.
21. Тиигхлә Пётр Иисус тал өөрдәд сурв: «Деед Эзн! Кемр ахм нанд гем кеһәд бәәхлә, кедү дәкҗ буруһинь тәвхм? Дола дәкчий?»
22. Иисус терүнд келв: «Долан дәкҗ» - гиҗ келҗахшв. Доланас икәр, зуг долан дәкҗ долан холваһас үлүһәр.
23. Теңгрин Бурхна орн-нутг иим бәәдлтә: нег хан эврәннь мухласасн тооца некхәр седв. 
24. Хан тооцаһан некҗәсн цагла терүнүр арвн миңһн арслң мөңг өртә мухлаг авч ирв.
25. Эн мухлад мөңгн уга болхла, эзн терүг гергтәһинь, күүкдтәһинь, гер-малтаһинь хулдад, өрән авхар шиидв.
26. Тиигхлә мухла көлднь унад, мөргәд сурв: «Эзн! Невчкн зуур күләтн. Би цугтаһинь өгхв.»
27. Тегәд эзнь мухлаһан хәәрләд, өринь тәвәд йовулчкв.
28. Мухла энүнәс һарад, зун арслң өртә нәәҗләрн харһад, өрән некәд, бахлурнь базһад келв: «Өрим ас!»
29. Тиигхлә нәәҗнь көлднь унад ээрәд сурв: «Күләҗә, удл уга би чамд цугинь өгчкнәв.»
30. Болв мухла нәәҗән хәәрлл уга, өринь өгтлинь түүрмд суулһна.
31. Терүнә нәәҗнрнь юн болснь үзәд дотран зовад, эврәннь эзндән цугинь келцхәв.
32. Эзн мухлаһан дуудад терүнд келв: «Хар саната мухла! Чи намаг ээрәд сурхла, би чамаг хәәрләд өричн тәвчкләв.
33. Би чамаг хәәрлүв. Чи юңгад бас тиигҗ нәәҗән хәәрлсн угач?»
34. Эзнь уурлад, терүг цуг өрән өгтл зовадг улсин һарт өгчкв.
35. Тиим кевәр Мини Теңгрин Эцкм нег-негнәннь болн ахиннь буруһинь эврәннь зүркнәс эс тәвхлә, тана буруһитн Теңгрин Эцк бас тәвшго.»

﻿Матфеин 19 бөлг.
1. Иисус келҗәсн үгән төгсәһәд, Галилеяс һарад, Иордана талдан үзгт бәәсн Иудеин нутгт ирв.
2. Терүнә ардас олн әмтн дахҗ йовла, тенд Иисус тедниг эдгәв.
3. Терүнүр фарисеймуд өөрдәд, җилвтүлхәр седәд келцхәв: «Ямаран болвчн учрар залу күн гергнәсн салҗ чадхий? »
4. Иисус эднд келв: «Тадн умшсн угавт? Түрүләд экнәс авн Үүдәч тедниг залу күн болн күүкд күн болтха гиҗ үүдәснь?»
5. Дәкн Иисус келв: «Тегәд күн эк-эцкән үлдәһәд, эврәннь гергтәһән ниилх зөвтә. Эдн хойр нег бий цогц болх. 
6. Эдн хойр цогц биш, нег цогц болх. Тегәд Бурхн эдниг ниилүлсн хөөн, күн бичә салһтха.»
7. Эдн Иисусас сурв: «Яһад Моисей залу күн гергнәсн салхларн, саллһна цаас авх зөв өгнә?»
8. Тер эднд келв: «Моисей таднд гергтәһән салх зөв өгв, яһад гихлә тадна зүркн хату болсн төләд. Экнәс тиим биш билә.
9. Болв Би таднд келҗәнәв: кемр гергн залудан өгсн үгән бәрв чигн, болв залунь терүнлә салад талдан салҗ одсн герг авхла, тер эвдәч болҗана.»
10. Терүнә сурһульчнр Иисусд келцхәв: «Кемр тиим дашката юмн болхла, гер авлһн керго болх.»
11. Тер иигҗ теднд келв: «Зәрм әмтн эн үгин чинринь медхш, зуг кесгтнь эн үгин чинр медгднә.»
12. Ясата залус тедн тиим бәәдлтә төрцхәнә. Зәрм залу күүг әмтн ясгдсн кү кедг бәәҗ. Бурхна Теңгрин орн-нутг цергллһн -залу күүнә эврә шиидвр. Кен күн энүнә чинрнь медәд, орулҗ авхла, тер күүнд медгтхә.
13. Бичкдүдиг Терүнүр көтләд ирв, Иисус бичкдүдт һаран күргҗ мөргв. Сурһульчнр бичкдүдиг Иисусур орулдго бәәсмн.
14. Болв Иисус келв: «Бичкдүдиг Нанур тәвтн, тедниг Нанур ирхд бичә харш болтн, Бурхна Теңгрин Хаана орн-нутг- теднә»
15. Иисус һаран теднд күргәд һарад йовҗ одв.
16. Нег күн Иисусур өөрдәд келв: «Цаһан седклтә Багш! Мөңкинд бәәхин төлә ямаран сән керг кехмб?»
17. Иисус хәрү өгв: «Яһад чи Намаг цаһан саната гиҗ нерәднәч? Һанцхн Бурхн цаһан саната, наадкснь тиим биш. Кемр мөңк җирһл авхар бәәхлә, Бурхна закас күцә.»
18. Тер сурв: «Ямаран?» Иисус хәрү өгв: «Нег негндән өгсн үг залу гергн хойр бичә эвдтхә; Күүнә әм бичә тасл; Хулха бичә ке; Күүнә тускар худлар бичә герчл;
19. Эк-эцкән күндлҗ тевч; Өөрән бәәсн күүнд бийтәһән әдл дурта бол»-гиҗ Иисус келв. 
20. Тер күн Иисусд келв: «Тана келсиг би бичкнәсн авн күцәдүв. Дәкәд нанд юн дуту болҗана?»
21. Иисус хәрү өгв: «Кемр цуг закасиг күцәдг болад йоста сән күн болхар бәәхлә, йовад бәәсн өлг-эдән хулдад, мөңгинь угатьнрт өгчк. Тиигхлә Теңгрт зөөртә болхч, тегәд ирәд Намаг дах».
22. Тер күн тиим үг соңсчкад, һундад йовҗ одв, яһад гихлә эн йир байн күн бәәҗ.
23. Иисус сурһульчнртан келв: «Лавта үн таднд келҗәнәв: байн күүнд Бурхна Тенгрин орн-нутгт орхд күнд».
24. Дәкәд таднд келҗәнәв: «Байн күн БурхнаТенгрин орн-нутгт ортл темән амрар зүүнә сүвәр орҗ чадх.» 
25. Энүг соңсчкад, Терүнә сурһульчнр йир икәр алң болад келцхәв: «Тиигхлә кен әмән аврҗ чадх ?»
26. Иисус терүнүр хәләчкәд келв: «Әмтн энүг кеҗ чадшго, зуг Бурхн ю болвчн күцәҗ чадна.»
27. Тиигхлә Пётр Терүнд келв: «Мадн бәәсән үлдәһәд, Таниг дахад йовлавидн. маднд юн болх?»
28. Иисус теднд хәрү өгв: «Үнәр таднд келҗәнәв, Күмни Көвүн эврәннь туурмҗин ширәд суусн цагт, тадн Намаг дахсн сурһульчнр арвн хойр хаана ширә деер сууһад, Израилин арвн хойр үйд зарһ кехт.»
29. Кен герән, ахнр-дүүнрән, эк-эцкән, гергән, үрдүдән, төрсн һазран Мини төлә үлдәхлә, тиим күн зун холван өнчән авх, мөңк җирһл эдлх.
30. Түрүңкнь болснь сүүлнкнь болх. Сүүлнкнь - түрүңкнь болх.

﻿Матфеин 20 бөлг.
1. Бурхна Теңгрин орн-нутг герин эзн залута әдл, тер өрүн эрт гертәсн һарад, уста үзм тәрсн һазрт көдлх әмт нәәмәдлхәр йовҗ одв.
2. Эн нәәмәдлсн көдмлшнчрт нег динарий өдрин дуусн көдлхлә өгх болҗ күүндҗ.
3. Йисн часин алднд эн гертәсн һарад, талдан улсиг үзв, тедн көдлмш угаһар базрт зогсҗасмн.
4. Эзн залу эднд келв: «Тадн бас мини уста үзм тәрсн һазрт одад көдлтн, таднд өггдх юмиг - өгнәв.» Тедн йовцхав. 
5. Эн дәкәд үдин алднд һарад, үзсн әмтиг уста үзм тәрдг һазртан орулад көдлүлв. 
6. Аш сүүлднь тавн часла эн талдан улсиг олҗ авв, тедн юм келго зогсҗахла, теднд келв: «Яһад тадн бүкл өдр көдллго энд зогсҗахмт?»
7. Тедн хәрү өгв: «Мадниг күн нәәмәдлсн уга.»
Тиигхлә эн теднд келв: «Тадн бас мини уста үзм тәрсн һазрур одтн, тадн олзта болхт». 
8. Асхн ирхлә, уста үзмин һазрин эзн эврәннь залачд келв: «Көдлмшчнриг дуудад, җалвинь цугтаднь өгтн, сүл ирснднь - түрүләд өгтн, дарунь-үдин алднд ирснднь өгтн, өрүн ирснднь - сүүлднь өгтн.»
9. Тавн часин алднд көдлмшт ирснь - нег динарий авцхав.
10. Түрүләд ирснь җалван икәр авх гиҗ сансн билә, зуг эдн бас нег динарий авцхала.
11. Җалван авад, эдн герин эзнд һундлан келцхәв:
12. «Көдлмшин сүүлд ирсн әмтн нег час көдллә, чи мадниг теднлә дүңцүлүч, мадн болхла, күнд халунд бүкл өдр көдлүвидн.»
13. Теднәс негнднь эн хәрү өгв: «Нәәҗ! Би чамаг һундасн угав. Өдрт нег динарий авх - чи ма хойрин бооцан биший? 
14. Эврәннь җалван авад йов. Сүүлднь ирснд өгсн җалв, чамд өгсн җалвла әдл.
15. Эврәннь мөңгән дурарн күүнд өгх нанд зөв угай? Мини цаһан седклд үлү үзҗәнч?
16. Сүл ирснь -түрүңкнь болх, түрүңкнь - сүүлңкнь болх, яһад гихлә дуудсн әмтн олн, зуг шүүҗ авснь - баһ».
17. Иисус Иерусалимүр күрх хаалһар йовҗ йовад, арвн хойр сурһульчнран хооран дуудад келв:
18. «Мадн өөдән Иерусалимүр һарчанавидн. Тенд Күмни Көвүг Бурхна ах әрүн улст болн Бурхна дегтр бичдг әмтнд бәрүлҗ өгәд, зарһд орулад, Терүг цааҗла харһулх.
19. Бурхнд иткдго әмтн Терүг дорацулх, цокх, шилврәр шавдх, кирст хадх, һурвдгч өдрт Тер әмдрх.»
20. Терүнә хөөн Зеведеин көвүдин эк көвүдтәһән Иисусур өөрдв. Эн сөгдәд, юм сурхар седҗ.
21. Иисус терүнәс сурв: «Танд юн кергтә?» Эн Терүнд келв: «Бурхна Теңгрин орн-нутгт мини нег көвүм Танас барун хаҗуд суутха, хойрдгчнь зүн хаҗуд суутха»
22. Иисус хәрү өгв: «Ю сурҗахан медҗәхшт. Мини уусн ааһас ууҗ чадхийт? Мини эдлх зовлңгиг тадн тесҗ чадхийт?» Тедн Терүнд келцхәв: «Чадхувидн.»
23. Тиигхлә Иисус теднд келв: «Мини ааһас уухт болн Мини йовсн хаалһар Намаг дахад йовхит. Кен Нанас зүн, болн барун хаҗуд суухинь Нанд меддг зөв уга, зуг эн Мини Эцкин зөв»
24. Үлдсн арвн күн Терүг соңсад, эн ах дү хойрт уурнь күрв.
25. Иисус тедниг дуудад келв: «Нойдуд, толһачнр, болн теднәс ик йостань олн әмтиг нойрхна, тадн меднәт.
26. Тадна дунд тиим юмн болх зөв уга. Кемр тадн дунд негнтн ик йоста болхар бәәхлә, зарц болг.
27. Кемр тадн дунд негнтн түрүнк болхар бәәхлә ,таднд мухла болг.
28. Күмни Көвүн әмт зархар ирсн уга, бийнь зарц болхар, әмтнә килнц тәвүлхин болн аврхин төлә Эврәннь әмән өгхәр ирсмн.
29. Иерихонас эдн һархла, Иисусин ард олн әмтн йовла.
30. Хаалһин өөр хойр сохр күн суула. Хаҗуһарнь Иисус давҗ одхла, эдн экләд хәәкрв: «Деед Эзн! Давида Көвүн! Мадниг хәәрлтн!»
31. Әмтн күчәр ду һардгинь уурулхар седв, болв эдн улм чаңһар хәәкрцхәв: «Мадниг хәәрлтн! Деед Эзн! Давида Көвүн!»
32. Иисус зогсад, тедниг дуудад сурв: «Нанас таднд юн кергтә?»
33. Эдн Терүнд хәрү өгв: «Деед Эзн! Мадна нүднд хара орултн!»
34. Иисусин санань зовад, теднә нүднд һаран күргв. Теднә нүднь секгдв, тегәд хоюрн Иисусин ардас дахад йовцхав.

﻿21 Матфеин бөлг. 
1. Иерусалим тал өөрдәд, Елеонск уулын өөр бәәсн Виффагийд ирхлә, Иисус хойр сурһульчан илгәһәд теднд келв:
2. «Тана өмн бәәсн селәнүр одтн. Тадн дарунь тенд баахн ээлҗһиг уята экиннь өөр зогсчахиг олхт. Сулдхад тедниг Нанур авч иртн.
3. Кемр кен чигн таднд ю болв чигн келхлә, Деед Эзнд тедн кергтә гиҗ хәрү өгтн. Тегәд дарунь тедниг тәвх.»
4. Әәлдәчин келсн үгәр эн йовдл болсмн. Әәлдәч болхла иигҗ келсмн.
5. «Сиона күүкнд келтн: «Чини номһн Хан чамтал баахн ээлҗгн деер болн терүнә ярм зүүсн эк деер суусн аашна.»
6. Сурһульчнр йовад, Иисусин келсн заавриг күцәв.
7 Тедн баахн ээлҗһиг эктәһинь көтләд авч ирәд, деернь эврәннь хувцан делгв, Иисус деернь суув.
8. Иисусин йовсн хаалһарнь кесг әмтн өмсҗ йовсн хувцан делгцхәв, талдан улс модын бүчрмүд таслад, хаалһарнь делгәд йовцхав.
9. Иисусин өмн йовсн болн Иисуста хамдан йовсн әмтн хәәкрцхәв: «Давидин Көвүнд – Туурмҗ! Деед Эзнә төлә йовсн әдстә болтха! Теңгрт бәәсн Туурмҗд- магтал!»
10 Тегәд Иисус деегшән Иерусалимд ирхлә, цуг балһсна әмтн үүмлдәд бәәҗ сурцхав: «Эн кемб?»
11. Әмтн келв: «Энтн Иисус Галилеин Назаретын Әәлдәч!»
12. Иисус Бурхна сүмд орад, тендәс хулд кеҗәсн болн хулдҗах улсиг көөв. Тер мөңг сольдг улсин ширәс болн көглҗрһ хулдҗасн әмтнә сандлмудыг көлврүлв.
13. Иисус теднд келв: «Иигҗ бичәтә: Мини гер зальврлһна гер гиҗ нерәдгх, зуг тадн болхла энүг деермчин кевтр кеҗт.»
14. Бурхна сүмд Терүн тал доһлң болн сохр әмтн өөрдхлә, Иисус тедниг эдгәв.
15. Иисусин кесг кесн өвәрцс болн бичкдүд Бурхна сүмд –«Давидин Көвүнд магтал!» - гиһәд хәәкрҗәсинь соңссн Бурхна ах әрүн, дегтр бичдг улс ийр икәр уурлцхав.
16. Терүнд келв: «Тедн ю келҗәхнь Чи соңсҗанч?» Иисус иим хәрү өгв: «Э-э! Тадн төрүц умшсн угавт; Бичкдүдин болн нилх күүкдин дууһар Чи Бийдән магтал өргҗәнәч!»
17. Әмтиг үлдәчкәд, Иисус балһснас һарчкад, Вифаньд ирәд хонв.
18. Өрүнднь Иисус хәрү балһснур йовҗ йовхла геснь өлсҗ.
19. Хаалһин өөр инҗрин мод үзчкәд, Иисус энүнүр өөрдәд хәләһәд, хамтхаснас үлү юм олҗ чадсн уга. Тегәд Тер моднд келв:«Дәкҗ эн моднд темсн бичә урһтха.» Инҗр модн дарунь хагсҗ одв.
20. Сурһульчнрнь энүг үзчкәд, алң болад келв: «Яһад инҗр модн дарунь хагсҗ одв.»
21. Иисус келв: «Үнәр келҗәнәв: кемр тадн маһдл угаһар иткхлә, Мини инҗрин моднла кесн юмнас үлү юм кеҗ чадхит. Кемр тадн эн уулд келхлә:«Босад теңгсин уснд ун – тадна келсәр болх.
22. Тадн Бурхнд итклтәһәр зальврхла, ю сурнат — сурсан авхт.»
23. Тегәд Иисус өөдән сүмд орад сурһҗасн цагт, Терүнүр Бурхна ах әрүн улс болн медәтнр өөрдәд сурв: «Чи ямаран йосар энүг кеҗәнәч? Кен Чамд тиим йос өгсмн?»
24. Иисус теднд хәрү өгв: «Танас Би бас сурвр сурхар бәәнәв. Кемр тадн келхлә Би бас таднд ямаран йосар энүг кеҗәхән келнәв.
25. Иоанна кирслһн альдас ирсмб? Теңгрәс эс гиҗ әмтнәс. Тедн хоорндан ухалад күүндцхәв: кемр бидн теңгрәс гиҗ келхлә, Тер маднд келх: юңгад тадн терүнд итксн угат?
26. Әмтнәс гиһәд келхлә, олн улсас әәҗәнәвидн, юңгад гихлә тедн Иоанниг әәлдәч гиҗ тоолҗана. Тедн Иисуст хәрү өгв: медҗәхшвидн.»
27. Тегәд Тер эднд келв: «Би бас таднд ямаран йосар кеҗәхән келшгов.»
28. Тадн ю гиҗ санҗанат? Нег күн хойр көвүтә бәәҗ. Ууһн көвүнүрн өөрдәд келв: «Көвүн мини. Эндр мини уста үзм тәрсн һазрт көдл.»
29. Зуг тернь хәрү өгв: би йовшгов. Болв терүнә хөөн гемән сурад йовв.
30. Отхн көвүнүрн эцкнь ирәд, бас тиигҗ келхлә отхнь иигҗ хәрү өгв: эцк мини, ода йовнав — гиҗ келәд йовсн уга.
31. Кен эн хойрас эцкин даалһвр күцәв? -гиҗ сурхла, Терүнд келцхәҗ: «Ууһн көвүнь.» Үнәр келҗәнәв, мөңг цуглулдг улс болн килнцтә буру йовдл һарһдг күүкд улс таднас түрүләд, му уха санаһасн, килнцәсн цеврлгдәд Теңгрин Бурхна орн-нутгт орх.
32. Юңгад гихлә Иоанн Бурхна чик хаалһар ирв чигн тадн итксн угат. Мөңг цуглулдг улс болн килнцтә буру йовдл һарһдг күүкд улс терүнд итксмн. Тер юмиг үзв чигн, соңсв чигн тадн уха-санаһан сольсн угат, килнцәсн цеврлгдсн угат. Тадн Терүнд итксн угат.
33. Талдан цецн келвр соңстн. Нег дала һазрта байн күн бәәҗ. Тер эврәннь һазртан уста үзм тәрҗ. Терүг хашалад, уста үзм шахдг нүк малтад, деернь харулчнр бәәдг гер тосхҗ. Эн эзн уста үзм тәрсн һазран тәрәчнрт өгәд, бийнь йовҗ одв.
34. Темс цуглулх цаг ирхлә, тер эврәннь ялчнран уста үзмин тәрәчнр тал темсән авхар илгәв.
35. Зуг тәрәчнр терүнә ялчнриг бәрҗ авад: негинь - цокад,хойрдгчнь — әминь таслад, һурвдгчинь чолуһар цоксмн.
36. Тиигхлә эзн хойрдад ялчнран тәвнә. Зуг хойрдад тәвсн ялчнрин тонь түрүңкәсн үлү бәәҗ. Тәрәчнр тедниг бас тиигҗ тосна.
37. Сүүлднь, тер эврәннь көвүһән илгәһәд келв: «Мини көвүнәс ичх, эмәх.»
38. Уста үзмин тәрәчнр көвүһнь үзчкәд келв: «Тер өнчән авх көвүнь. Терүнә әминь таслад, өнчинь эзлҗ авхмн.»
39. Тәрәчнр көвүһинь бәрҗ авад, уста үзмин һазрин цань һарһад, әминь таслчкв.
40. Тегәд уста үзмин һазрин эзн ирхләрн тер тәрәчнриг яахмб?» 
41. Терүнд келҗ: «Эн хар саната, му догшн йовдл һарһсн тәрәчнриг догшн, һашута цааҗла харһулх. Эн уста үзмин һазран цаглань темс хураҗ авад, эзндән өгдг тәрәчнрт өгх.»
42. Иисус теднд келв: «Тадн Бурхна бичгт төрүц умшсн угавт: тосхачнрин һолсн чолун герин өнцгин һол чолун болв гиҗ Эн Бурхнас ирсн өвәрц мана нүднд үзүлгдҗәнә?»
43. Тиим учрар таднд келҗәнәв: «Теңгрин Бурхна орн-нутг таднас булаһад, талдан келн әмтнд өггдх, тедн цаглань темс авч ирх.
44. Эн чолун деер унсн күн цокгдх, күүнә толһа деер эн чолун унхла, дарад алчкх – гиҗ Би таднд келҗәнәв.»
45. Бурхна ах әрүн улс болн фарисеймуд Иисусин келсн цецн келврмүд соңсчкад, Иисус теднә тускар келҗәсинь дотран медәд авсмн.
46. Тегәд тедн Иисусиг бәрҗ авхар седҗ, зуг олн әмтнәс әәҗ. Юңгад гихлә әмтн Иисусиг әәлдәч гиҗ тоолдг бәәсмн.

﻿Матфеин 22 бөлг. 
1. Иисус цааранднь цецн келврмүд келҗәһәд темдгдлв:
2. «Теңгрин Бурхна орн-нутгиг һазр деер бәәсн хаанла дүңцүлҗ болхмн. Хан эврәннь көвүндән хүрм кеһәд, 
3. гиичнр хүрмд дуудхин төлә эврәннь ялчнран илгәҗ. Зуг тедн ирхәр седсн уга.
4. Тиигхлә тер хан талдан ялчнран илгәһәд келв: «Би әмтәхн хот дуудсн әмтнд белдчкв. Мини туһлмуд болн асрсн мал – алата, цугнь белн. Хүрмин нәәрт ирцхәтн.»
5. Зуг эдн төртән авл уга, тарад йовцхаҗ: кень негнь - тәрәндән, наадкнь - хулд гүүлгәнд.
6. Талданнь энүнә ялчнриг му келәд, бәрҗ авад әмнь таслад алчкв.
7. Хан энүг соңсчкад, уурлад эврәннь цергән тәвәд, тер алсн улсиг уга кеһәд, теднә балһсиг шатачкв.
8. Тегәд хан ялчнртан келв: «Хүрмин нәр белн, зуг мини дуудсн гиичнр болхла хүрмд ирх ач уга бәәҗ.»
9. Тегәд хаалһар йовад харһсн улс цугтаһинь хүрмин нәәрт дуудтн.»
10. Ялчнринь хаалһар йовад кен харһсинь цугтаһинь цуглулв: теднә дунд цаһан санатачн болн хар санатачн улс бәәсмн. Хүрмин нәр гиичнрәр дүүрв.
11. Хан орад гиичнрән хәләхлә, теднә дунд хүрмин хувцн уга кү үзҗ.
12. Хан терүнд келв: «Иньг! Чи яһҗ нааран хүрмин хувцн угаһар орсмбч? Тер тагчг бәәсмн.
13. Тегәд хан ялчнртан келҗ: «Эн күүнә һар-көлнь бооһад, харңһу тамд хайтн; тенд уульлһн болн шүдән хәврлһн болх.
14. Юңгад гихлә дуудснь дала, зуг шүүҗ авснь баһ болҗана.»
15. Фарисеймуд Иисусиг келсн үгәрнь бәрҗ авхар хоорндан селвлцв.
16. Тедн Терүнүр эврәннь сурһульчнран иродианмудта илгәһәд келцхәҗ: «Багш, та үн үнәр Бурхна үгәр дасхнат гиҗ медвидн, юңгад гихлә Та күүнә чирә хәләлго, үнән келнәт.»
17. Тегәд мадн Танас сурҗанавидн: «Тана ухаһар болхла, маднд кесарьт алв өгч болхий?»
18. Иисус теднә мекнь медәд келв: «Хойр чирәтнр, тадн Намаг җилвтүлхәр бәәнт?
19. Алв өгдг деншгән Нанд үзүлтн.» Тедн Терүнд деншг авч ирв.
20. Иисус эднәс сурв: «Кенә зург болн һар тәвлһн эн деншгт зурата?»
21. Эдн келв: «Кесарин.»
22. Иисус эднд келв: «Кесарин юмиг кесарьт өгтн. Бурхна юмиг Бурхнд өгтн.»
Тер хәрүһинь соңсад тедн алң болад, Терүг үлдәһәд йовҗ одв.
23. Тер өдр әмдрлһнд иткдго садукеймуд Иисусур өөрдәд Терүнәс сурв:
24. «Багш, Моисей келсмн: кемр үрн уга бәәсн күн өңгрхлә, тер күүнә ахнь эс гиҗ дүнь белвсн үлдсн гергнь бийдән авх зөвтә, ахиннь тохминь шинрүлхин төлә.»
25. Мадн долан ах-дүүнр биләвидн. Ууһн ах гер авад, өңгрҗ одв. Үрн уга болсндан, эн эврәннь гергән дүүдән үлдәв. Тегәд хойрдгчнь болн һурвдгчнь болад доладгч күртл.
27. Хамгин сүүлднь гергн өңгрв.
28. Тиигхлә әмдрснә хөөн тер кенә гергн болхмб? Юңгад гихлә эн цуһураһиннь гергн болсмн.»
29. Иисус эднд иим хәрү өгв: «Бурхна әрүн үг болн Бурхна чидл-күч меддго болад, тадн эндүрҗәнәт.»
30. Юңгад гихлә әмдрлһнә хөөн гер авдм биш, хәрд һардмн биш, зуг Теңгрт Бурхна элчнр болад бәәдмн.
31. Өңгрсн улс әмдрнә гиҗ Бурхн бичснь умшсн угавт?
32. Бурхн әмдрлһнә тускар иигҗ келсмн: «Би – Авраамин Бурхн, Исаакин Бурхн болн Иаковин Бурхн! Эн Бурхн үксн улсин биш, әмд улсин Бурхн.»
33. Әмтн Иисусин келсн үгмүд соңсад, Терүнә дасхҗасн сурһульд икәр алң болад бәәв.
34. Садукеймудиг Иисус тагчгрулад, үг келлдгинь уурлсн тускар фарисеймуд соңсчкад, хамдан цуглрсмн.
35. Иисусиг җилвтүләд, нег зака меддг күн Терүнәс сурв:
36. «Багш! Заканд хамгин ик зааврнь ямаран болҗана?»
37. Иисус эднд иигҗ хәрү өгв: «Эврәннь Деед Эзн Бурхндан цуг зүркәрн, цуг седкләрн болн цуг ухаһарн дурл!»
38. Эн хамгин түрүн болн әмтин ик зокьял.
39. Хойрдгч заавр терүнлә әдл: «Бийләһән әдл эврәннь өөрән бәәсән дурл.
40. Эн хойр зааврар цуг Закан болн әәлдәчнр тогтҗана.»
41. Фарисеймуд хурсн цагт Иисус теднәс сурна:
42. «Христосин тускар тадн ю ухалҗанат? Тер кенә Көвүмб?»
43. Тедн келнә: «Давидин Көвүн.» Иисус эднд келв: «Тиигхлә юңгад Давид Сәкүсәрн Терүг Деед Эзн гиҗ нерәдәд иигҗ келсмн:
44. Бурхн Эцк мини Деед Эзнд келсмн: Чини хортдудиг Чини көлд тәвтл, Мини барун бийд су.
45. Тегәд Давид Терүг Мини Деед Эзн гиҗ нерәдҗәхлә, яһад Тер Давидын көвүн болҗахмб?»
46. Иисус эг үгмүд келсн хөөн: нег чигн күн нег чигн үг келҗ чадсн уга. Тер өдрәс авн нег чигн күн Терүнәс сурвр сурдг зөв уга болв .

﻿Матфеин 23 бөлг. 
1. Тегәд Иисус әмтиг болн Эврәннь сурһульчнран экләд дасхҗаһад иигҗ келв:
2. «Дегтр бичдг улс болн фарисеймуд Моисеин орм эзлҗ Бурхна Зака һардҗана.»
3. Цуг теднә келсинь соңстн, соңсад зааснь кетн. Болв тедн кесн кергүдинь, кеҗәх юмнь дураҗ бичә кетн, юңгад гихлә тедн амарн келвчн, бийсинь келсәр, заасар бәәхш.
4. Тедн йир күнд аца әмтнә нурһнд үүрүлнә, зуг әмтнд тедн дөңгән күргхин төлә хурһан чигн көндәхш.
5. Тедн әмтнд бийән үзүлхәр юм кенә. Хормаһан утдулад сәәхрүлнә, Бурхна закас болн бичәтә зальврлһста кенчрмүд маңнадан, толһа деерән болн һартан зүүнә.
6. Нәр болсн цагт ачта ормд кевтхдән дурта, синагогмудт болхла деегшән һарад сууцхана.
7. Хургт ирсн цагт, тедниг әмтн «Багш! Багш!» гиҗ дуудхла икәр байрлна.
8. Тадн болхла багш гиҗ бичә бийән нерәдтн, юңгад гихлә таднд һанцхн багш Христос бәәнә, тадн цуһар хоорндан ахнр-дүүнр болҗанат.
9. Тадн һазр деер Эцк гиҗ бичә кү дуудтн, юңгад гихлә тана һанцхн Эцк Теңгр деер бәәнә.
10. Тадн Багш гиҗ бийән бичә нерәдтн, юңгад гихлә тана һанцхн Багш Христос болҗана.
11. Тадн дунд ик болснь зарц болх.
12. Юңгад гихлә бийән деегшлсн күн дорацулгдх. Зуг бийән дорацулсн күн деегшлдх.
13. Хойр чирәтә дегтр бичдг улс болн фарисеймуд, ик гидг зовлң таднд ирх, юңгад гихлә Бурхна Теңгрин орн-нутг әмтнәс хааҗанат. Тадн бийстн орҗахшт, болв орхар седҗәх улсиг орулҗахшт.
14. Хойр чирәтә дегтр бичдг улсиг болн фарисеймуд, ик гидг зовлңгта болхт! Юңгад гихлә тадн белвсн гергчудин герт бийдән теднәс ик ачлвр авхин төлә худлар удан мөргнәт. Тегәд тадн түүнәс ик цааҗла харһхт.
15. Хойр чирәтә дегтр бичдг улс болн фарисеймуд, ик зовлңгта болхит! Юңгад гихлә негхн күүг бийән дуралһхар седәд, эврәһәрн бәәлһхәр седәд, теңгс һатлад, һазр эргәд гүүнәт. Болв тер күүнд эврәннь уха-санаһан орулчкад, бийәсн хойр дам му дор мөңк һалын көвү кенәт.
16. Сохр көтләчнр, таднд бас ик зовлң ирх! Юңгад гихлә тадн келнәт: «Сүмәр андһар тәвсн күүнд юмн болшго. Кемр күн сүмин алтар андһар тәвсн болхла, тер күн килнцтә болх.
17. Ухан уга болн сохр улс! Алтыг әрүлсн сүм эс гиҗ алтн деер?
18. Дәкн тадн келнәт: «Кемр бәрцәр андһар тәвсн күүнд юмн болшго. Зуг бәрц деер бәәсн юмар андһар тәвсн күн килнцтә болх.»
19. Уха уга болн сохр улс! Бәрц деер бәәсн юмиг әрүлсн бәрц эс гиҗ деернь бәәсн юмнь деер?
20. Тегәд бәрцәр андһарлсн күн бәрцәр чигн болн дееринь бәәсн юмар андрлһна.
21. Сүмәр андһар тәвсн күн сүмәр чигн болн тенд бәәдг Бурхар андһарлҗана.
22. Теңгрәр андһар тәвҗәсн күн Бурхна ширәһәр болн деер суусн Бурхар андһарлҗана.
23. Хойр чирәтә дегтр бичдг улс болн фарисеймуд, тадн басл ик гидг зовлңгта болхит! Юңгад гихлә тадн бадрашкас, зорһдас, зирәс арвдгч хувинь Бурхнд нерәдәд өгнәт. Болв Бурхна һол закаг: хәәрлт, үнн чик бәәдл - җирһл, итклиг үлдәҗәнәт. Энүг чигн болн терүг чигн күцәх кергтәһинь медҗ автн.
24. Сохр көтләчнр бөкүниг уусн ундасн бәрҗ хайдг, болв ик темәг зальгҗахан үзтн.
25. Хойр чирәтә дегтр бичдг улс болн фарисеймуд!
Тадн басл гидг ик зовлңгта болхт! Юңгад гихлә тадн ааһиг һазаһаснь цеврлнәт, зуг тана ааһин дотрнь эс тессн ховдг болн хармч седкләр олсн юмар дүүрснь тадн ухалҗахшт, керглҗәхшт.
26. Сохр фарисеймуд! Ааһин дотркинь цеврәр бәр, тегәд һазакнь цеврлгдх.
27. Хойр чирәтә дегтр бичдг улс болн фарисеймуд, басл ик гидг зовлңгта болхит! Тадн сәәхн ширдчксн үкәрлә әдл болҗ йовнат, болв дотрнь болхла үксн күүнә ясмудар болн җигшүртә юмсудар дүүрң болҗанат.
28. Тадн әмтнә нүднд һазак бәәдл – кевәрн цаһан саната, үнн седклтә, әмтнд дурта улс болҗ үзгднәт, болв тана дотрк седкл болн зүркн килнцәр болн хар санаһар, хойр чирәтә кергүдәр дүүрң болҗана.
29. Хойр чирәтә дегтр бичдг улс болн фарисеймуд, йир ик зовлңгта болхит! Юңгад гихлә тадн әәлдәчнрт үкәрмүд тосхнат, Бурхнд иткдг улсин бумблвс сәәхрүлнәт. Тегәд келнәт:
30. «Кемр бидн өвкнрин бәәсн цагла әмд йовсн болхла, бидн әәлдәчнрин цус асхруллһнд орлцшго биләвидн.»
31. Тадн эврән бийстн герчлҗәнәт: бидн әәлдәчнр алсн улсин үрдүд болҗанавидн.
32. Эврәннь өвкнрин кессн кергүдиг цааранднь күцәтн.
33. Тадн хойр көлтә хорта моһас! Яһҗ тадн мөңк һалас зулҗ гүүхмт!
34. Таднур әәлдәчнриг, цецн ухата болн дегтр бичдг улсиг Би илгәҗәнәв. Тедниг тадн зәрмнь моднд хадад әмнь таслхт, синагогмудт цокад, балһснас балһснур көөхт.
35. Тадн деер Бурхнд иткдг улсин цусн! Бурхнд иткдг Авелин цуснас экләд, сүмин болн бәрцин хоорнд әмнь таслсн Варахин көвүн Захария күртл, тадн деер ирх.
36. Үнәр таднд келҗәнәв: цуг эн Бурхнд иткдг улсин цусна төлә эн үйнр цааҗлгдх.
37. Иерусалим, Иерусалим әәлдәчнрин әм таслдг, чамур илгәсн улсиг чолуһар цокҗ көөдг! Кедү дәкҗ чини үрдүдиг Би, шовун мет, җивр доран цуглулхар седләв. Зуг чини үрдүд цуглрхар седсн уга.
38. Эн учрар тана гермүд хоосн үлдх.
39. Тегәд Би таднд келҗәнәв: «Тадн ода Намаг үзшгот!»- гиҗ тадниг эс келтл ода: «Деед Эзнә Нерн деерәс Ирснь әдстә!»

﻿Матфеин 24 бөлг. 
1. Иисусиг Иерусалимин сүмәс һарч йовхлань, Терүнд Сурһульчнрнь Иисуст сүмин бәәшңгүд үзүлхәр өөрдцхәв.
2. Иисус теднд келв: «Эн юмсудиг үзҗ бәәнт? Үнәр таднд келҗәнәв: цуг эн хамхрх, чолун деер чолун үлдшго.»
3. Елеона уул деер Иисусиг суутл сурһульчнрнь Терүнүр өөрдәд сурв: «Таниг хәрү ирҗ йовхла, нарта орчлңгин болн цагин чилгчиннь темдг ямаран болхмб?
4. Иисус теднд иигҗ хәрү өгв: «Болһатн. Таднд кен чигн худл келәд, бий талан татад төөрүлхәр седх.
5. Юңгад гихлә кесгнь Мини нерәр ирәд: «Би Христосв» – гиҗ келәд олн әмтиг меклх.
6. Бичә әәтн, энд-тенд дән болҗахинь таднд соңсгдх. Тиим юмн учрх зөвтә. Зуг тернь чигн чилгч биш.
7. Юңгад гихлә келн-әмтн нег-негиннь өмнәс буцлтх болн орн-нутгуд хоорндан буцлтх, харһнлһн, хальдврта гем тарлһн болн энд-тенд һазрин чичрлһн болх.
8. Цуг эн күүкд күүнә цаһан төр болҗах зовлңгин эклцлә әдл.
9. Тер цагла тадниг бәрҗ авад, зоваһад алх. Нанас көлтә таднд цуг келн-әмтн дурго болх.
10. Тиигхлә кесгнь иткләсн цухрад, нег-негндән дурго болад, нег-негән бәрҗ өгх.
11. Олн худлч әәлдәчнр ирәд, кесг улсиг иткләсинь цухрулад төөрүләд меклх. 12. Әмтн улм икәр зака эвдәд, теднә килнцсинь икдәд, Бурхнд болн нег-негндән дурлҗасн улсин дурнь баһрх.
13. Сүл күртл дала зовлң тессн күн – авргдх.
14. Цуг делкән келн әмтнд герчлхин төлә Бурхна Теңгрин орн-нутгин Байрта Зәңг тархагдх. Тегәд сүл чилгчнь ирх.
15. Әәлдәч Даниилин келсәр – умшҗасн әмтн меддтхә – әрүн ормд цань уга җигшүртә юм үзхләрн,
16. тиигхлә Иудейд бәәснь уул тал гүүтхә.
17. Герин ора деер бәәснь, бууҗ гертәсән юм бичә автха.
18. Кеер бәәснь хувцан авхар хәрү гер талан бичә эргтхә.
19. Тер өдрмүдт саата болн көкүл күүкд улс ик зовлңгта болх.
20. Бурхна Суббот өдрлә эс гиҗ үвләр тиим юмн бичә болтха гиҗ зальврҗатн.
21. Юңгад гихлә тер цагт дегд һашута ик уйдлта юмн болх. Тиим юмн нарта орчлңгин эклцәс авн ода күртл үзгдсн уга билә. Цааранднь чигн тиим юмн үзгдшго.
22. Кемр тер өдрмүдиг Бурхн эс ахрдулсн болхла, нег чигн күн авргдшго билә. Зуг шүүҗ авсн улсин төлә Бурхн тер өдрмүд ахрдулх.
23. Тиигхлә таднд: Христос эн бәәнә эс гиҗ тенд бәәнә - гиснднь бичә итктн.
24. Юңгад гихлә худлч «Христосмуд» болн худлч әәлдәчнр ирх цаг болх. Тедн Бурхнд иткдг, шүүҗ авсн улсиг меклхәр ик өвәрцс болн темгдүд үзүлх.
25. Би таднд эртәснь келҗәнәв.
26. Тегәд тедн келхлә: «Тер эн көдәд бәәнә» - гихләнь бичә һартн, Эн нуувч хорасд бәәнә -гихләнь бичә итктн .
27. Юңгад гихлә һал цәкллһн зүн үзгәсн барун үзг тал герлтсн мет Күмни Көвүнә ирлһн болх.
28. Күш кевтсн һазрт һәрд шовуд цуглрна.
29. Тер һашута уйдлта өдрмүдин хөөн нарн харңһурдх, сар герл өгдгән уурх, теңгрин оддуд унх, теңгрин чидл нәәлх.
30. Тиигхлә теңгр деер Күмни Көвүнә ончта темдг үзгдх. Цуг Делкән келн-әмтн уульцхах. Тедн Күмни Көвүг алдр туурмҗтаһар болн чидлтәһәр хәрү эргәд ирҗ йовхинь үзх.
31. Күмни Көвүн Эврәннь элчнрән чаңһ бүрә татулад йовулх. Теднь Терүнә шүүҗ авсн улснь дөрвн үзгәс, дөрвн салькнас, теңгрин захас зах күртл цуглулх.
32. Үлгүрләд келхлә инҗрин мод авхмн: терүнә бурас җөөлрәд бәәхлә, зун өөрдҗ ирснь тадн меднәт.
33. Терүнлә әдл тадн цуг энүг үзәд медтн. Күмни Көвүнә ирлһн өөрхн, үүднә өөр бәәхинь медәд автн.
34. Үнәр Би таднд келҗәнәв: «Эн үйнр чиләд уга бәәтл, цуг эн юмн ирх.
35. Теңгр һазр хойр уга болх, уурх, зуг Мини келсн үгмүд мөңкинд сольгдшго.
36. Күмни Көвүн ямаран часла, ямаран өдр ирхин тускар нег чигн күн медхш, Бурхна элчнр чигн медхш. Һанцхн Мини Эцкм меднә.
37. Зуг Ноойин өдрмүдлә болсн юмн Күмни Көвүнә ирлһнлә болх.
38. Усна аюлын өдрмүдин өмн әмтн хотан эдләд, ууһад, гер авад, хәрд һарад бәәсмн. Тиигәд Ной кермдән ортл, һазр деер әмтн юм медлго, ухаллго бәәсмн
39. Усна аюлд әмтн чивтлән, теднә уханд тиим юмн болх гиҗ сансн уга бәәҗ. Күмни Көвүнә ирлһнлә тиим бас болх.
40. Хойр күн тәрәнә һазрт бәәхлә, негнь - авгдх, наадкнь — үлдәгдх.
41. Хойр күүкд күн һуйр теермҗәтл, негнь - авгдх, наадкннь — үлдәгдх.
42. Бийән саг-сергг бәртн. Эзн кезә хулхач ирхинь тер болн тадн медхшлмт.
43. Болв медҗ автн. Кемр герин эзн хулхач кезә ирхинь медсн болхла, сөннь дуусн унтлго, саг-сергг бәәһәд, гериннь уулан малтулшго биләт.
44. Тер төләд тадн белн болтн. Юңгад гихлә Күмни Көвүн тадниг эс күләҗәсн цагла ирх.
45. Ямаран толһачиг тадн ухата болн итклтә гиҗ санҗанат? Терүг эзнь ялчнртан цаглань хотынь өгтхә гиҗ тәвсмн. 
46. Эзнь өгсн даалһврнь сәәнәр күцәдг толһалч кишгтә болх.
47. Үнәр таднд келҗәнәв: тиим толһачиг эзн цуг эврәннь әдл-ахудан һардачар тәвх.
48. Кемр толһач ухан уга болад, эврәннь зүркндән келхлә: «Мини эзн кесгтән иршго – гиһәд,
49. әркнч улсла, әрк ууһад, үүрмүдән цокад бәәхлә,
50. тер толһач эзән эс күләҗәсн өдрлә болн часла ирх гиҗ сансн уга.
51. Терүг эзнь догшар цааҗлад хойр чирәтә улс туссн һазрт хайх. Тер һазрт әмтн ик зовлңгла харһх. Тенд оркрад, ууляд, шүдән хәврх.

﻿Матфея 25 бөлг.
1. Бурхна Теңгрин орн-нутг арвн күүкдлә әдл. Эдн эврәннь шаман авад, күргән тосхар һарцхав.
2. Арвн күүкдәс тавнь цецн билә, тавнь тоолвр уга билә.
3. Тоолвр уга күүкд эврәннь шаман авад, тос авсн уга бәәҗ.
4. Цецн күүкд шамта хамдан савдан тос авцхаҗ.
5. Күргн уданар ирлго бәәҗ, тегәд күүкд нөөрмләд унтҗ оч.
6. Сөөннь өрәллә хәәкрлһн соңсгдв: «Күргн аашна! Өмнәснь һарцхатн!»
7. Тиигхлә цуһар күүкд босад эврәннь шаман ясцхав.
8. Тоолвр уга күүкд келцхәв: «Тоснасн маднд өгтн, яһад гихлә, мадна шам унтрҗана!»
9. Цецн күүкд келцхәв: «Танд чигн, маднд чигн дуту бичә болтха гиһәд йовад бийдән тос хулдҗ автн.»
10. Тоолвр уга күүкд хулд кехәр йовцхав, тер цагт күргн ирв, цецн күүкд белн билә, эдн хамдан хүрмин нәәрт орцхав, үүдн хаагдв.
11. Терүнә хөөн үлдсн күүкд келцхәв «Зерг! Зерг! Маднд сек!»
12. Эн теднд хәрү өгв: «Үнинь таднд келҗәнәв! Би тадниг медҗәхшүв!»
13. Тегәд белн болтн, яһад гихлә Күмни Көвүн ямаран өдрлә, часла ирхинь тадн медҗ чадҗахшит.
14. Яһад гихлә Тер күүнә һазрур йовҗах күн кевтә, эврәннь мухлаһан дуудад, теднд герт бәәсән даалһх.
15. Негнднь тавн талант өгв, хойрдгчднь- хойр талант өгв, дарукднь - негиг. Күн болһнд терүнә чидләрнь өгч. Дарунь хаалһд ач һарад йовҗ одв.
16. Тавн талант авснь — мөңгән көдлмштән орулв, деерәснь дәкәд тавн талант немәд авч.
17. Тиим кевәр хойр талант авснь дәкәд тавн талант авчх.
18. Нег талант авснь терүгән һазрт булв, эзнәннь цаһан мөңг бултулчкв.
19. Дала цаг давҗ одсн хөөн тер мухласин эзн теднәс тооца некҗәнә.
20. Тавн талант авснь өөрдәд талдан тавн талант авч ирәд келв: «Эзн! Чи нанд тавн талант өгләч. Би тер мөңгәр дәкәд тавн талантар олз келәв.»
21. Терүнә эзн энүнд келв: «Сән цаһан седклтә болн үнн чикәр бәәдг мухла! Чи үнн чикәр бичкн кергт орлцад күцәвүч, тегәд кесг улс толһалх чамд зөв өгнәв. Эврәннь эзнтәһән байрл!»
22. Хойр талант авснь өөрдәд келв: «Эзн! Чи нанд хойр талант өгләч. Би тер мөңгәр дәкәд хойр талантар олз келәв.»
23. Эзнь терүнд келв: «Сән, цаһан саната болн үнн чикәр бәәдг мухла! Чи үнн чикәр бичкн кергт орлцад күцәвүч, тегәд чи дала әмтнә толһач болхч. Эврәннь эзнтәһән байрл!»
24. Нег талант авснь өөрдәд келв: «Эзн! Чамаг догшн күн гиҗ би медләв. Тәрә хуранач, зуг терүг тәрсн угач, цацсн уга болвчн - хуранач.
25. Би әәһәд тер нег талантан һазрт бултулчклав. Эн чини - чамд.»
26. Терүнә эзн энүнд хәрү өгв: «Хар саната болн залху мухла! Эс тәрсн һазрт би урһц ахулнав, эс цацсн һазрас тәрә хуранав, чи терүгинь медләч.
27. Тиигхлә чи мини цаһан мөңг сольдг күүнд өгх зөвтә биләч, би ирҗ олзан авх биләв.
28. Энүнәс талантинь авад, талдан арвн талантта күүнд өгтн.
29. Яһад гихлә бәәснднь өггдх болн немгдх, угаһаснь бәәсинь күчәр авгдх .
30. Тус уга мухлаг һазак харңһуд һарһҗ хайтн! Терүнд уульлһн болн шүд хәврлһн болх.» Энүнә хөөн Иисус зарлв: «Соңсхин төлә чикн бәәхлә -соңстн!»
31. Күмни Көвүн цуг әрүн зарцнртаһан Теңгрин туурмҗд ширәлхҗ суухла,
32. Терүнә өмн цуг келн- әмтн цуглрх. Ямаран кевәр хөөч эврәннь хөөдән ямадас салһна, тиигҗ әмтиг йилһх.
33. Хөөдиг Бийәсн барун хаҗуд тәвх, ямадыг - зүн хаҗуд.
34. Тиигхлә Хан Бийәснь барун хаҗуд бәәснднь келх: «Мини Эцкәс әдс авсн ирцхәтн, экнәс таднд белдсн Бурхна Теңгрин орн-нутгин зөөр эдлтн.
35. Яһад гихлә Би өлсүв - тадн хот Нанд өгләт. Ундассн цагт – тадн Нанд ус өгләт, һазр эргәд ирхләм – тадн Намаг орулҗ авлат.
36. Нүцкн биләв – тадн хувц Нанд өгвт. Гемтә биләв – тадн Нанур золһҗ ирләт. Түүрмд биләв - тадн Нан тал ирләт.»
37. Тиигхлә Бурхна закаһар бәәдг әмтн Терүнд келв: «Деед Эзн! Кезә мадн өлссн Таниг үзәд, хот өгләвидн? Ундасад йовсн Танд – ус өгләвидн?
38. Кезә мадн Таниг Һазр эргәд ирхләтн орулҗ авлавидн? Нүцкн бәәсн цагт хувцллавидн?
39. Кезә мадн Таниг түүрмд эс гиҗ гемтә бәәсн цагт — Танур ирсмб?»
40. Хан теднд хәрү өгх: «Үнәр келҗәнәв ! Тадн ахнр дундас нег ахдм оньган өгләт. Нанд дөңгән күргләт» - гиҗ Би тоолдув.
41. Зүн хаҗуд бәәснд Хан келх: «Харалгдсн, Нанас цааран йовтн, эрлгт болн терүнә нөкднрт белдчксн тамин һалд одтн,
42. яһад гихлә: «Би өлсүв – тадн хот Нанд өгсн угат. Ундассн цагт — тадн Нанд ус өгсн угат.
43. Һазр эргәд ирхләм - тадн Намаг орулҗ авсн угат. Нүцкн биләв – хувц өгсн угат. Түүрмд болн гемтә бәәсн цагт – тадн Нанур золһҗ ирсн угат.»
44. Тиигхлә зүн хаҗуд бәәсн улс Терүнд келх: «Деед Эзн! Кезә мадн өлссн, ундасҗ йовсн, һазр эргәд ирсн, нүцкн, гемтә, түүрмд бәәсн Танд нөкд эс болувидн?»
45. Тегәд Эн теднд хәрү өгх: «Үнәр таднд келҗәнәв: тадн нег бичкнд дөңгән күргсн угат, тиигхлә Нанд чигн нөкд болсн угат.
46. Тегәд эдн мөңк зовлңгд тусх, Бурхна закаһар бәәдг улс мөңк җирһлд орх.»

﻿Матфеин 26 бөлг.
1. Иисус дасхҗах сурһулян төгсәһәд, Эврәннь сурһульчнртан келв:
2. «Хойр өдр давҗ одхла, Паасх болх, Күмни Көвүн кирст хадлһнд бәрүлҗ өггдх.»
3. Эн цагла Бурхна әрүн ах әмтн, Бурхна дегтр бичдг әмтн болн олн әмтнә медәтнр Каифа гидг нертә Бурхна әрүн ахин хашад цуглрцхав.
4. Селвлцәд, эдн Иисусиг мек һарһад алхар шиидцхәв.
5. Эдн келцхәв: «Сән өдрлә кехмн биш, юңгад гихлә эс гиҗ әмтн дурго болх.»
6. Иисус Вифаньд бәәсн цагт, хальдвр гемтә Симона герт күүкд күн алебастрас кесн буһшд эрднь тоста Терүнүр өөрдв.
7. Хот ууҗасн цагла, тер Иисусин толһаг эн авч ирсн тосарн түркв .
8. Энүг үзәд, Терүнә сурһульчнр уурлад келцхәв: «Яһад тоолвр угаһар мөңг һарһҗахмб?
9. Эн үнтә тосиг хулдҗ болх билә, һууль һууҗҗах әмтнд мөңгинь өгхмн биләвидн.»
10. Болв Иисус келсинь медәд теднд келв: «Яһад эн гергиг эмәлһәд бәәнәт эн Нанд ик сән керг кев,
11. яһад гихлә һууль һуудг әмтн кезә чигн таднла бәәх, болв Би – оньдинд бәәшгов.
12. Эн тос Мини цогц деер асхад, Намаг оршалһнд белдҗәнә.
13. Таднд үнәр келҗәнәв: «Альд болв чигн эн Байрта Зәңг келгдхлә, цуг делкәд эн гергиг мартшго, ю кесинь — бас мартшго.»
14. Тиигхлә арвн хойр сурһульчнрин негнь Иуда Искариот гидг нертә Бурхна ах әмтн тал йовад сурв:
15. «Би Энүг бәрәд таднд өгхлә, нанд ю өгнт?» Эдн һучн цаһан мөңг өгх болв.
16. Түүнә хөөн эн Терүг бәрүлхәр эвтә цаг хәәдг болв.
17. Эс исксн һуйрин байрин түрүн өдрт Иисус тал сурһульчнр ирәд сурцхав: «Мадн альд Паасх Танд белдхмб?»
18. Эн келв: «Балһс орад таньдг күүг олҗ авад, терүнд медүлтн: «Багш келҗәнә - Мини цагм өөрдҗ йөвна. Би сурһульчнртаһан чини герт Паасх кенәв.»
19. Сурһульчнр Иисусин келснь күцәһәд, Паасх белдв.
20. Асхн ирхлә, Иисус арвн хойр сурһульчнртаһан хотан эдлцхәв.
21. Тедн хот эдлҗәсн цагт Иисус келв: «Таднд үнәр келҗәнәв, таднас негнтн Намаг бәрүлҗ өгх.»
22. Тедн йир икәр һундв, күн болһн Терүнәс сурв: «Багш! Би биший?»
23. Тер келв: «Нанла һарарн ааһд шүүслсн, тер Намаг бәрәд өгх»
24. Болв Күмни Көвүн Бурхна үгд бичгдсн хаалһар йовҗ йовна. Зуг Күмни Көвүг бәрүлҗ өгсн күүнд зовлң ирх, тер күн төрлго бәәсн болхла, сән болх билә.»
25. Бәрүлҗ өгчәх Иуда Иисусас сурв: «Багш! Би биший?» Иисус терүнд келв: «Чи келвч.»
26. Хот эдлҗәсн цагла, Иисус өдмг авад, әдсләд, хуһлад, сурһульчнртан өгәд келв: «Авад идтн. Эн мини цогц.»
27. Ааһ авад, ханлтан өргәд, теднд өгәд келв: «Эн ааһас цуһар уутн,
28. яһад гихлә эн Мини шин бооцан цусн, олн улсин килнц тәвүлхин төлә асхрҗах.»
29. Таднд келҗәнәв: «Уста үзмин темсәс тер өдр күртл уухшв, шин чаһр Мини Теңгрин Эцкин орн-нутгт таднла уухв.»
30. Эдн дууһан дуулчкад, Элеонск уул деер һарцхав.
31. Тиигхлә Иисус теднд келв: «Эн сө тадн цуһар Нанас көлтә цөкрхт, яһад гихлә бичәтә: Хөөчиг алхла – хөд тарҗ одх.
32. Намаг әмдрсн хөөн таниг Галилейд күләнәв.»
33. Пётр Терүнд келв: «Кемр Танас көлтә цуһар цөкрхлә, би төрүц цөкршгов.»
34. Иисус энүнд келв: «Үнәр чамд келҗәнәв, эн сө эр така дуулхин өмн чи һурв дәкҗ Нанас цөкрхч.»
35. Пётр Энүнд келҗәнә: «Кемр нанд Танла хамдан үкх учр харһвчн, би Танас хооран цухршгов.» Цуг сурһульчнр бас тиигҗ келцхәв.
36. Терүнә хөөн Иисус теднлә нег һазрт ирв, терүг Гефсимания гиҗ нерәднә, сурһульчнртан келв: «Энд бәәҗәтн, Би йовад тенд зальврнав.»
37. Эн Пётриг болн хойр Зеведеин көвүг авад дахулв, Иисусин зовлң болн һашудлһн эклв.
38. Тиигхлә Эн теднд келв: «Мини седкл үкм дүңгә зовҗана! Мини өөр серглң бәәтн!»
39. Невчкн цааран йовчкад, Тер чирәһәрн һазрт унад, мөргәд келв: «Эцк Мини! Арһ бәәхлә, эн ааһ мини хәврһәр йовтха! Болв Миниһәр биш, Танаһар болтха!»
40. Сурһульчнр тал өөрдәд, Иисус тедн унтсиг үзәд, Пётрт келв: «Тадн нег часин дунд Нанла серглң бәәҗ чадҗахшийт?»
41. Җилвтлһнд орлго бәәхин төлә серглң бәәтн болн зальвртн. Сүмсн сергмҗтә, цогц чинә алдна.
42. Иисус цааран һарад, мөргәд келв: «Эцк мини! Арһ бәәхлә, эн ааһ мини хәврһәр йовтха, тер ааһас Намаг бичә уулһ, зуг Тана таал күцтхә!»
43. Иисус ирәд тедниг унтсинь үзв, яһад гихлә теднә, нүднә зувкнь күндрҗ оч.
44. Тедниг үлдәчкәд, Иисус дәкәд теднәс невчк цааран һарад, һурвдад мөргв, келсн үгән дәкәд давтв.
45. Тиигхлә Иисус Эврәннь сурһульчнртан ирәд келв: «Тадн ода чигн унтад бәәнт? Амрчант? Цаг ирв, Күмни Көвүн килнцтә әмтнә һарт бәрүләд өггдх.
46. Бостн, йовцхай! Намаг зарһд орулҗ өгсн күн өөрдәд ирв.»
47. Иисус келә бәәтл, Иуда ирв, эн арвн хойр сурһульчнрас негнь билә, терүнлә дала әмтн Бурхна әрүн ах күүнәс болн медәтнрәс ирв. Эдн үлдтә болн җидтә билә.
48. Терүнә урвач теднд докъя өгәд келв: «Мини үмссн - Иисус, Терүг автн.»
49. Эн шулун Иисусур өөрдәд келв: «Багш, байрл! Тиигәд Терүг үмсв»
50. Иисус энүнд келв: «Үр, яахар ирвч?» Тиигхлә, тедн өөрдәд, Иисусиг бәрцхәв.
51. Негнь Иисуста бәәсн әмтнәс һаран өмн татад, үлдән һарһҗ авад, Бурхна әрүн ах күүнә мухлаг цокхла, үлднь терүнә чикинь тәәрв.
52. Тиигхлә Иисус келв: «Үлдән ормднь орк, яһад гихлә үлд һартан авсн әмтн, үлдәсн үкх.
53. Аль юн гиҗ санҗанач? Намаг Эврәннь Эцкәсн арвн хойр легионас үлү Бурхна зарцнриг илгә гиҗ сурхла илгәхий?
54. Тиигхлә яһҗ Әрүн Бичгт бичснь күцәгдх?»
55. Әмтнд Иисус келв: «Тадн үлд болн җид авсн Намаг бәрхәр ирвт, Намаг деермч гиҗ санҗанат? Өдр болһн Би таднла сүмд сууһад, тадниг сурһдг биләв, Намаг тадн көндәсн угат.
56. Тиим юмн билә. Урдаснь медҗ әәлдәч бичснь ода болҗана.» Тиигхлә цуг сурһульчнр энүг үлдәчкәд гүүһәд йовҗ одцхав.
57. Иисусиг бәрҗ авсн әмтн Каиафа гидг нертә Бурхна әрүн ах күүнд күргв, терүнә герт Бурхна дегтр меддг әмтн болн медәтнр цуглрцхав.
58. Пётр холас Терүнә ардас Бурхна ах әрүн күүнә хаша күртл йовв. Дотрнь орад, эн зарцнрта сууһад, юуһар чилхинь үзхәр седв.
59. Бурхна ах әрүн әмтн, отгин һардачнр болн цуг синедрион Иисусин тускар гемшәлһнә герчнр Терүнд үклин таавр һарһхар седлә, болв тиим юм олҗ чадсн уга.
60. Худл келсн әмтн олн болв чигн, тедн юм олҗ чадсн уга. Сүүлднь хойр худлч герчлв:
61. «Эн келлә: «Би Бурхна сүмиг хамхлҗ чадхув, болн һурвн өдрин туршарт терүг босхҗ чадхув.»
62. Бурхна ах әрүн күн босн Иисусд келв: «Яһад юм эс келнәч? Эдн Чамаг гемшәҗәнә».
63. Иисус тагчг билә. Бурхна ах әрүн күн энүнд келв: «Әмд Бурхар Чамаг икәр эрҗәнәв! Кел, Чи Христос – Бурхна Көвүн» - маднд кел. 
64. Иисус энүнд келв: «Чи келвч. Болв таднд келҗәнәв эн цагас экләд Күмни Көвүг барун тал Бурхнас сууснь болн нааран теңгрин үүлн деер ирҗәхиг тадн үзхт.»
65. Тиигхлә Бурхна ах әрүн күн эврәннь хувцан шуучад келв: «Бурхиг му келҗәнә! Таднд яһҗ медгднә? Ода тадн Терүнәс Бурхиг му келсинь соңслат!
66. Таднд яһҗ медгднә?» Тедн келцхәв: «Эн үкх зөвтә!»
67. Тиигхлә зәрмнь чирәднь нульмцхав, цокцхав, халхарнь ташцхав.
68. Болн келцхәв: «Христос, кен чамаг цокснь кел?»
69. Петр хашад суула. Терүнүр зарц күүкд улсас негнь өөрдҗ келв: «Чи бас Галилеин Иисуста биләч?»
70. Болв Пётр тенд бәәсн улсин өөр келсинь гөрдәд келв: «Юуна тускар келҗәхичин медҗәхшв.»
71. Өргн үүднә ца һархлань, терүг дәкәд нег зарц күүкд күн үзв. Эн тенд бәәсн улст келв: «Назаретин Иисуста эн билә.»
72. Эн күүг медхшив гиһәд андһар өгч, Петр дәкәд гөрдв.
73. Невчкн цаг давҗ одхла, әмтн ирцхәв, тенд зогссн Пётрт келцхәв: «Чини келн чамаг медүлҗәнә, чи теднәс негнь.»
74. Тиигхлә эн андһаран өгәд, эн күүг медхшив гиҗ келсн үгән батлв. Дарунь эр така хәәкрв.
75. Тиигхлә Иисусин келсн үг Пётрин сананднь орв: «Эр така хәәкрхин өмн, һурвдад Нанас гөрдхч.» Тегәд эн һарад һашун нульмсан асхрулад уульв.

﻿Матфеин 27 бөлг.
1. Өр цәәҗ йовсн цагла Иисусиг үклин һарт бәрүлхин төлә Бурхна ах әрүн улс болн олн медәтнр хург кеҗ .
2. Тедн Иисусиг бооһад, Понтий Пилат гидг толһачд күргв.
3. Терүг бәрүлҗ өгсн Иуда Иисусиг үкллә харһулхинь медәд бийән гемшәв. Эн Һучн цаһан мөңгн деншг Бурхна ах әрүн улст болн медәтнрт өгәд келв:
4. «Би килнц уга цус бәрүлҗ бийән бузрдчкв.» Тедн терүнд хәрү өгв: «Маднд юн болв? Эврән хәлә.»
5. Эн цаһан мөңгн деншгүд сүмд хаяд бийән дүүҗлҗ.
6. Цаһан мөңгн деншгүдиг Бурхна ах әрүн улс цуглулад келв: «Сүмд бәәсн Бурхна зөөр тәвдг ормд эн деншүдиг тәвҗ болшго, юңгад гихлә эн -цусна үнн.»
7. Эдн хоорндан селвцәд, делкән һазр төгәләд йовдг улсиг оршахин төлә эн мөңгәр шаврар кедг урчин һазр хулдҗ авна.
8. Тегәд тер һазр ода күртл «Цуста һазр» гиҗ нерәдгднә.
9. Иеремия гидг әәлдәчин келснь күцҗ: «Авсн һучн цаһан мөңгн деншг- эн Израилин көвүдин Терүнд өгсн унн,
10. тегәд тер мөңг шаврар кедг урчин һазрин төлә өгч гиҗ нанд Деед Эзн келлә.»
11. Иисус толһачин өмн зогсчахла тер Терүнәс сурв: «Чи Иудеин Хан болҗахмч? Иисус энүнд хәрү өгв: «Чи эврән тиигҗ келвч.»
12. Бурхна ах әрүн улс болн медәтнр Терүг бурушаҗахла, Тер эднд хәрү өгсн уга.
13. Тиигхлә Пилат Терүнд келнә: «Кедү күн Чамаг гемшәхин төлә герчлҗәхинь Чи соңсҗанач?»
14. Иисус нег чигн гемшәлһнд хәрү өгсн уга, тегәд толһач йир икәр алң болҗ.
15. Паасхин сән өдрлә толһач бәәсн авъясар әмтнә дурар нег кү түүрмәс сулдхдг бәәҗ.
16. Тер цагт Варрава түүрмд суусн бәәҗ. Эн деермчиг дала әмтн меддг билә.
17. Тедн цуглрхла, Пилат теднәс сурв: «Тадн кениг нанар сулдхар бәәнәт: «Варравиг аль Христос гиҗ нерәддг Иисусиг?»
18. Тедн үлү үзәд, Терүг бәрүлснь эн медлә.
19. Пилат зарһд суусн кемлә терүнә гергн Пилатд ялчан тәвәд келүлҗ: «Тер үнн-чик седклтә күүнд бичә му ке, юңгад гихлә би эндр зүүдндән Терүнә көлтә дала зовлң үзүв.»
20. Бурхна ах әрүн улс медәтнр олн әмтиг Иисусиг алтха гиһәд, Варравиг болхла сулдхин төлә суртн гиҗ тедниг күчәр иткүлв.
21. Тиигхлә толһач теднәс сурв: «Эн хойрас тана дурар би кениг сулдхмб? Эдн келцхәв: «Варравиг!»
22. Пилат теднд келв: «Христос гиҗ нерәддг Иисусла би ю кехмб? Цуһар хәәкрв: «Кирст хадтн!»
23. Толһач сурв: «Ямаран му юм Эн кесмб? Болв эдн улм икәр хәәкрлдв: «Кирст хадтн!»
24. Цүүгән улм икдәд, юн болв чигн нөкд болшгоһинь Пилат үзәд, эн ус авад, һаран уһачкад, цуг әмтнә нүднд келв: «Эн үнн-чик седклтә күүнә цусн асхртха гиҗ би заксн угав, тегәд нан деер килнц уга. Эврән медтн.»
25. Цуг әмтн хәрү өгв: «Терүнә цусн мадн деер болв мана күүкд деер!»
26. Тиигхлә Пилат Варравиг сулдхад, болв Иисусиг гөвдәд, кирст хадтн гиҗ закв.
27. Толһачин дәәчнр Иисусиг преторийд орулчкв. Иисусин өөр цуг цергин дәәчнр цуглрв.
28. Терүнә хувцинь тәәләд, деернь хаана улан өңгтә хувц өмскв.
29. Толһа деернь хатханчгар гүрсн титм өмскәд, барун һартнь бура өгв. Терүнә өмн тедн өвдлгәд, эдн Терүгәр наад бәрәд, инәлдәд келв: «Иудеин Хан! Байрл!»
30. Эдн Терүнүр нульмлдад, бура авад толһаһарнь цокцхав.
31. Эдн Терүгәр наад бәрснә хөөн, улан өңгтә хаана хувцинь тәәләд, көдрг деернь өмскәд, кирст хадулхар йовулв.
32. Һарч йовад эдн Симон гидг нертә күүнлә харһв. Эн Кириянәс билә. Эдн энүг Иисусин кирс күчәр авч йовулв.
33. Тедн «Маңнан орм» нертә Голгоф гидг һазрур ирхлә,
34. Терүнд цөснлә негдүлсн уксусиг күчәр уулһхар седҗ. Иисус амсчкад, энүг уухар седсн уга.
35. Иисусиг кирст хадад, эдн җирв хаяд, Терүнә хувц хоорндан хуваһад,
36. Терүг манад суула.
37. Иисусин толһа деер тедн эврәннь дурар гемшәҗәх цас наалдулҗ. Эн «Иудеин Хан»
38. Терүнлә хамдан хойр деермч күн бас кирст хадгдв: негнь - барун талас, хойрдгчнь - зүн талас.
39. Эн цагла хаҗуһарнь йовҗ йовсн улс толһаһарн Терүн тал зааһад, му келәд, хәәкрлдәд бәәв.
40. «Чи сүмиг хамхлад һурвн хонгин туршарт тосхв»- гиҗ келләч. Кемр Чи Бурхна Көвүн болхла, кирстәс бууһад бийән авр.
41. Бурхна ах әрүн улс, дегтр бичдг улс, медәтнр болн фарисеймуд наад бәрәд, инәлдәд келцхәв:
42. «Талдан улс аврдг, болв эврә бийән аврч чаддго. Кемр Тер Израилин хан болхла, кирстәс ода бууһад ирхлә, тегәд бидн Терүнд иткхвидн.»
43. «Би – Бурхна Көвүн» Иисус гиҗ келдг биләлм. Иисус Бурхнд йир икәр нәәлдг билә, тегәд Бурхнд дурн бәәхлә, Терүг ирәд авртха» гиҗ тедн келцхәҗ.
44. Терүнлә хамдан кирст хадгдсн деермчнр Терүг бас тиигҗ гемшәсмн.
45. Зурһан часас авн йисн час күртл цуг һазр деер харңһу болв.
46. Йисн час болҗ йовхла, Иисус чаңһур хәәкрв: «Эли! Эли! Лама савахвани!» Тернь - эн: «Бурхн мини! Бурхн мини! Яһад Та Намаг үлдәвт?»
47. Тедн зогсҗасн улсин зәрмнь энүг соңсчкад келцхәв: «Тер Илияг дуудҗана.»
48. Теднәс негнь дарунь гүүһәд, кенчриг уксусар норһад, бура деер бооһад, Иисусиг уутха гиҗ өгв.
49. Наадкснь келцхәв: «Илия ирҗ Терүг аврхий? Күләҗәтн, хәләхм.»
50. Иисус хәрү чаңһур хәәкрхлә, әмнь һарч одв.
51. Эн цагла сүмин көшг деерәс авн дора күртл тасрҗ одв, һазр чичрәд- чолуд хамхрв.
52. Оршалһна яршгуд секгдв, олн өңгрсн әрүн улс әмдрв.
53. Терүнә әмдрлһнә хөөн оршалһна яршгудас һарсн улс әрүн балһснд орад, дала әмтнд үзгдв.
54. Һазрин чичрлһ болн цуг болсн юм үзсн зун цергин ахлач, терүнлә хамдан Иисусиг харҗасн улс йир икәр әәлдәд келцхәв: «Эн йоста Бурхна Көвүн бәәҗ!»
55. Иисусин ардас Галилеяс ирсн, Терүнд церглсн күүкд улс тенд бас бәәһәд цугнь үзсмн.
56. Мария Магдалина, Мария, Иаковин болн Иосин эк, Зеведеин көвүдин эк тедн дунд бас билә.
57. Иисусин сурһуль дассн Иосиф нертә байн күн Аримафеяс асхн цагла ирҗ.
58. Эн Пилатур, ирәд цогц өгтн гиҗ сурҗ, Пилат цогц өгтн гиҗ закв.
59. Иосиф цогц авад, цевр, некмр эдәр ораһад,
60. Эврәннь уулын көндәд чавчсн шин оршалһна яршгт тәвв. Оршалһна яршг бәәсн уулын көндән үүдиг ик чолуһар тулчкад, Иосиф йовҗ одв.
61. Мария Магдалина болн талдан Мария оршалһна яршгин өмн суусмн.
62. Пятницин хөөн дарук өдрлә Бурхна ах әрүн улс болн фарисеймуд Пилатын өөр цуглрад келҗ:
63. «Зерг! Әмд бәәсн цагтан Тер худлчин келсн үг мана сананд орв: «Һурв хонад – әмдрхв.»
64. Тегәд һурвдгч өдр иртл, оршалһна яршгиг харултха гиҗ зак, юңгад гихлә Терүнә сурһульчнр сөөһәр ирәд, Терүг бичә хулхалтха болн әмтнд тер үкләс әмдрв гиҗ бичә келтхә гиһәд. Тегәд сүл худл түрүңк худлас му болх.»
65. Пилат эднд келв: «Таднд харулчнр бәәнә. Яһҗ медсәрн йовад харултн.»
66. Эдн йовад, оршалһна яршгин өөр харулчнр зогсаһад, чолунд тамһ тәвв.

﻿28 Матфеин бөлг.
1. Бурхна Суббот өдр давсн билә. Долан хонгин өр цәәҗ йовхла, Мария Магдалина болн талдан Мария хадын көндәд бәәсн оршалһна һазр хәләхәр ирцхәв.
2. Генткн һазрин ик чичрлһн болв, яһад гихлә Теңгрәс Деед Эзн элч бууҗ ирв. Эн өөрдҗ ирәд оршалһна һазрас чолуг цааранднь түлкҗ, оркад деернь суув.
3. Терүнә өңг-дүрснь һал цәкллһнлә әдл, хувцнь болхла цаснла әдл цаһан.
4. Энүнәс әәсн харулчнр чичлрдәд, әмән геесн әмтнә бәәдл һарв.
5. Болв Буурхна элч күүкд улсур хәләһәд келв: «Бичә әәтн. Тадн кирст хадгдсн Иисусиг хәәҗәхитн би меднәв.
6 Иисус энд уга. Эврәннь келсәр Иисус әмдрҗ одла. Деед Эзн кевтсн орминь өөрдәд хәләтн.
7. Шулуһар йовад, Иисус әмдрәд, тедниг Галилейд сурһульчнртан күләҗәхин тускар, сурһульчнртнь келтн. Мини келсәр тенд Терүг тадн үзхт.»
8. Тедн әәв чигн, болв ик гидг байртаһар оршалһна ормас һарад, Терүнә сурһульчнрт келхәр шулуһар гүүцхәв. Тедн гүүҗ йовхла, Иисус тедниг үзәд келв: «Байрлтн!» Күүкд улс Иисусур өөрдәд, Терүнә көлинь атхад авчкад, өмннь сөгдцхәв.
10. Тиигхлә Иисус эднд келв: «Бичә әәтн. Галилеюр йовад мини ахнрт келтн. Тедн Намаг тенд үзх.»
11. Тедн йовҗ йовтл, зәрм харулчнр балһснур ирәд, Бурхна ах әрүн улст цуг болсн юмин тускар келчксн бәәҗ.
12. Бурхна ах әрүн улс медәтнрлә селвцәд, харулчнрт дала мөңг өгәд келҗ:
«Мадн унтҗ одсн цагла Терүнә сурһульчнр ирәд Иисусиг хулхалад авад йовҗ оч гиһәд келтн.
14. Кемр эн болсн йовдл ахлачд күрхлә, бидн терүнд келәд иткүлхүвидн болн тадниг заслһнас харсҗ авхувидн.»
15. Эдн мөңг авчкад, юн гиҗ зааснь күцәв. Энүнә туск келвр Иудейнрин дунд тархагдад, өдгә цагт чигн әмтн дунд келгднә.
16. Арвн негн сурһульчнрнь Иисус заасн Галилеин уул деер һарцхав.
17. Уул деер һарад, Иисусиг үзәд, Терүнд сөгдцхәв. Зәрмнь итклго алмацв.
18. Иисус өөрдәд теднд келв: «Цуг теңгр деер болн һазр деер бәәсн йосн Нанд өггдв.
19. Тиигәд йовтн, цуг келн-улсиг дасхтн. Теңгрин Эцкин, Күмни Көвүнә болн Әрүн Сәкүснә төлә уснд кирслтн.
20. Цуг Мини келсн зааврмудыг цугтнь дасхад күцәтхә гиҗ әмтиг сурһтн. Би таднла хамдан цуг өдрмүд чилтл, мөңкинд, орчлңгин чилгч иртл бәәхнь медтн, оньдин итктн болн тодлтн автн. Аминь — эн тоот күцәтхә!
